<!DOCTYPE html>
<html lang="zh">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <meta http-equiv="X-UA-Compatible" content="ie=edge" />
    <meta name="theme-color" content="#E7F0FA" />
    <link rel="stylesheet" href="style.css" />
    <title>大乘妙法莲花经 · 提婆达多品第十二</title>
  </head>
  <body>
    <div class="menu"><a href="index.html">目录</a></div>

    <hgroup>
      <h2>卷第四</h2>
      <h1>提婆达多品第十二</h1>
    </hgroup>

    <p>
      尔时，佛告诸菩萨及天人四众，吾于过去无量劫中，求法华经，无有懈倦；于多劫中，常作国王，发愿求于无上菩提，心不退转。为欲满足六波罗蜜，勤行布施，心无吝惜，象马七珍、国城妻子、奴婢仆从、头目髓脑、身肉手足，不惜躯命。时世人民，寿命无量，为于法故，捐舍国位，委政太子，击鼓宣令，四方求法，谁能为我说大乘者，吾当终身供给走使。时有仙人来白王言：我有大乘，名妙法华经，若不违我，当为宣说。王闻仙言，欢喜踊跃，即随仙人供给所须，采果汲水，拾薪设食，乃至以身而为床座，身心无倦。于时奉事，经于千岁，为于法故，精勤给侍，令无所乏。尔时，世尊欲重宣此义，而说偈言：
    </p>
    <div class="commentary">
      <span class="commentary__sentence">我念过去劫</span
      ><span class="commentary__sentence">为求大法故</span
      ><span class="commentary__sentence">虽作世国王</span
      ><span class="commentary__sentence">不贪五欲乐</span>
      <span class="commentary__sentence">椎钟告四方</span
      ><span class="commentary__sentence">谁有大法者</span
      ><span class="commentary__sentence">若为我解说</span
      ><span class="commentary__sentence">身当为奴仆</span>
      <span class="commentary__sentence">时有阿私仙</span
      ><span class="commentary__sentence">来白于大王</span
      ><span class="commentary__sentence">我有微妙法</span
      ><span class="commentary__sentence">世间所希有</span>
      <span class="commentary__sentence">若能修行者</span
      ><span class="commentary__sentence">吾当为汝说</span>
      <span class="commentary__sentence">时王闻仙言</span
      ><span class="commentary__sentence">心生大喜悦</span
      ><span class="commentary__sentence">即便随仙人</span
      ><span class="commentary__sentence">供给于所须</span>
      <span class="commentary__sentence">采薪及果蓏</span
      ><span class="commentary__sentence">随时恭敬与</span
      ><span class="commentary__sentence">情存妙法故</span
      ><span class="commentary__sentence">身心无懈倦</span>
      <span class="commentary__sentence">普为诸众生</span
      ><span class="commentary__sentence">勤求于大法</span
      ><span class="commentary__sentence">亦不为己身</span
      ><span class="commentary__sentence">及以五欲乐</span>
      <span class="commentary__sentence">故为大国王</span
      ><span class="commentary__sentence">勤求获此法</span
      ><span class="commentary__sentence">遂致得成佛</span
      ><span class="commentary__sentence">今故为汝说</span>
    </div>
    <p>
      佛告诸比丘：尔时王者，则我身是；时仙人者，今提婆达多是。由提婆达多善知识故，令我具足六波罗蜜，慈悲喜舍，三十二相，八十种好，紫磨金色，十力、四无所畏、四摄法、十八不共神通道力，成等正觉，广度众生，皆因提婆达多善知识故。告诸四众，提婆达多却后过无量劫，当得成佛，号曰天王如来、应供、正遍知、明行足、善逝、世间解、无上士、调御丈夫、天人师、佛、世尊，世界名天道。时天王佛住世二十中劫，广为众生说于妙法，恒河沙众生得阿罗汉果，无量众生发缘觉心，恒河沙众生发无上道心，得无生忍，至不退转。时天王佛般涅槃后，正法住世二十中劫。全身舍利起七宝塔，高六十由旬，纵广四十由旬，诸天人民，悉以杂华、末香、烧香、涂香、衣服、璎珞、幢幡、宝盖、伎乐歌颂，礼拜供养七宝妙塔。无量众生得阿罗汉果，无量众生悟辟支佛，不可思议众生发菩提心，至不退转。佛告诸比丘：未来世中，若有善男子、善女人，闻妙法华经提婆达多品，净心信敬，不生疑惑者，不堕地狱、饿鬼、畜生，生十方佛前，所生之处，常闻此经；若生人天中，受胜妙乐，若在佛前，莲华化生。于时下方多宝世尊所从菩萨，名曰智积，白多宝佛：当还本土。释迦牟尼佛告智积曰：善男子！且待须臾；此有菩萨名文殊师利，可与相见，论说妙法，可还本土。尔时，文殊师利坐千叶莲华，大如车轮，俱来菩萨亦坐宝莲华，从于大海娑竭罗龙宫自然涌出，住虚空中，诣灵鹫山，从莲华下，至于佛所，头面敬礼二世尊足。修敬已毕，往智积所，共相慰问，却坐一面。智积菩萨问文殊师利：仁往龙宫，所化众生，其数几何？文殊师利言：其数无量，不可称计，非口所宣，非心所测，且待须臾，自当证知。所言未竟，无数菩萨坐宝莲华从海涌出，诣灵鹫山，住在虚空；此诸菩萨，皆是文殊师利之所化度，具菩萨行，皆共论说六波罗蜜。本声闻人，在虚空中说声闻行，今皆修行大乘空义。文殊师利谓智积曰：于海教化，其事如是。尔时，智积菩萨以偈赞曰：
    </p>
    <div class="commentary">
      <span class="commentary__sentence">大智德勇健</span
      ><span class="commentary__sentence">化度无量众</span
      ><span class="commentary__sentence">今此诸大会</span
      ><span class="commentary__sentence">及我皆已见</span>
      <span class="commentary__sentence">演畅实相义</span
      ><span class="commentary__sentence">开阐一乘法</span
      ><span class="commentary__sentence">广导诸众生</span
      ><span class="commentary__sentence">令速成菩提</span>
    </div>
    <p>
      文殊师利言：我于海中，唯常宣说妙法华经。智积问文殊师利言：此经甚深微妙，诸经中宝，世所稀有，颇有众生勤加精进，修行此经，速得佛不？文殊师利言：有娑竭罗龙王女，年始八岁，智慧利根，善知众生诸根行业，得陀罗尼，诸佛所说甚深秘藏，悉能受持。深入禅定，了达诸法，于刹那顷，发菩提心，得不退转，辩才无碍；慈念众生，犹如赤子，功德具足，心念口演，微妙广大，慈悲仁让，志意和雅，能至菩提。
      智积菩萨言：我见释迦如来，于无量劫难行苦行，积功累德，求菩提道，未曾止息；观三千大千世界，乃至无有如芥子许，非是菩萨舍身命处，为众生故，然后乃得成菩提道。不信此女于须臾顷，便成正觉。言论未讫，时龙王女忽现于前，头面礼敬，却住一面，以偈赞曰：
    </p>
    <div class="commentary">
      <span class="commentary__sentence">深达罪福相</span
      ><span class="commentary__sentence">遍照于十方</span
      ><span class="commentary__sentence">微妙净法身</span
      ><span class="commentary__sentence">具相三十二</span>
      <span class="commentary__sentence">以八十种好</span
      ><span class="commentary__sentence">用庄严法身</span
      ><span class="commentary__sentence">天人所戴仰</span
      ><span class="commentary__sentence">龙神咸恭敬</span>
      <span class="commentary__sentence">一切众生类</span
      ><span class="commentary__sentence">无不宗奉者</span
      ><span class="commentary__sentence">又闻成菩提</span
      ><span class="commentary__sentence">唯佛当证知</span>
      <span class="commentary__sentence">我阐大乘教</span
      ><span class="commentary__sentence">度脱苦众生</span>
    </div>
    <p>
      时舍利弗语龙女言：汝谓不久得无上道，是事难信。所以者何？女身垢秽，非是法器，云何能得无上菩提？佛道悬旷，经无量劫，勤苦积行，具修诸度，然后乃成；又女人身，犹有五障，一者不得做梵天王，二者帝释，三者魔王，四者转轮圣王，五者佛身，云何女身速得成佛？尔时，龙女有一宝珠，价直三千大千世界，持以上佛，佛即受之。龙女谓智积菩萨、尊者舍利弗言：我献宝珠，世尊纳受，是事疾不？答言：甚疾。女言：以汝神力，观我成佛，复速于此。当时众会，皆见龙女，忽然之间，变成男子，具菩萨行，即往南方无垢世界，坐宝莲华，成等正觉，三十二相，八十种好，普为十方一切众生演说妙法。时娑婆世界，菩萨、声闻、天龙八部、人与非人，皆遥见彼龙女成佛，普为时会人天说法，心大欢喜，悉遥敬礼。无量众生闻法解悟，得不退转；无量众生得受道记。无垢世界，六反震动，娑婆世界，三千众生住不退地，三千众生发菩提心，而得受记。智积菩萨及舍利弗，一切众会，默然信受。
    </p>
  
    <div class="menu"><a href="index.html">目录</a></div>
  </body>
</html>
