<!DOCTYPE html>
<html lang="zh">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <meta http-equiv="X-UA-Compatible" content="ie=edge" /> 
    <link rel="icon" type="image/png" href="icon.png" />
    <meta name="theme-color" content="#f7ebde" />
    <link rel="stylesheet" href="style.css" />
    <title>大乘妙法莲花经 · 分别功德品第十七</title>
  </head>
  <body>
    <div class="menu"><a href="index.html">目录</a></div>

    <hgroup>
      <h2>卷第五</h2>
      <h1>分别功德品第十七</h1>
    </hgroup>

    <p>
      尔时，大会闻佛说寿命劫数长远如是，无量无边阿僧祇众生，得大饶益。于时，世尊告弥勒菩萨摩诃萨：阿逸多！我说是如来寿命长远时，六百八十万亿那由他恒河沙众生，得无生法忍；复有千倍菩萨摩诃萨，得闻持陀罗尼门；复有一世界微尘数菩萨摩诃萨，得乐说无碍辩才；复有一世界微尘数菩萨摩诃萨，得百千万亿无量旋陀罗尼；复有三千大千世界微尘数菩萨摩诃萨，能转不退法轮；复有二千中国土微尘数菩萨摩诃萨，能转清净法轮；复有小千国土微尘数菩萨摩诃萨，八生当得阿耨多罗三藐三菩提；复有四四天下微尘数菩萨摩诃萨，四生当得阿耨多罗三藐三菩提；复有三四天下微尘数菩萨摩诃萨，三生当得阿耨多罗三藐三菩提；复有二四天下微尘数菩萨摩诃萨，二生当得阿耨多罗三藐三菩提；复有一四天下微尘数菩萨摩诃萨，一生当得阿耨多罗三藐三菩提；复有八世界微尘数众生，皆发阿耨多罗三藐三菩提心。佛说是诸菩萨摩诃萨得大法利时，于虚空中，雨曼陀罗华、摩诃曼陀罗华，以散无量百千万亿宝树下，师子座上诸佛，并散七宝塔中，师子座上释迦牟尼佛及久灭度多宝如来，亦散一切诸大菩萨及四部众。又雨细末、栴檀、沉水香等，于虚空中，天鼓自鸣，妙声深远；又雨千种天衣，垂诸璎珞，真珠璎珞、摩尼珠璎珞、如意珠璎珞，遍于九方，众宝香炉，烧无价香，自然周至，供养大会。一一佛上，有诸菩萨，执持幡盖，次第而上，至于梵天。是诸菩萨，以妙音声，歌无量颂，赞叹诸佛。尔时，弥勒菩萨从座而起，偏袒右肩，合掌向佛，而说偈言：
    </p>
    <div class="commentary">
      <span class="commentary__sentence">佛说希有法</span
      ><span class="commentary__sentence">昔所未曾闻</span
      ><span class="commentary__sentence">世尊有大力</span
      ><span class="commentary__sentence">寿命不可量</span>
      <span class="commentary__sentence">无数诸佛子</span
      ><span class="commentary__sentence">闻世尊分别</span
      ><span class="commentary__sentence">说得法利者</span
      ><span class="commentary__sentence">欢喜充遍身</span>
      <span class="commentary__sentence">或住不退地</span
      ><span class="commentary__sentence">或得陀罗尼</span
      ><span class="commentary__sentence">或无碍乐说</span
      ><span class="commentary__sentence">万亿旋总持</span>
      <span class="commentary__sentence">或有大千界</span
      ><span class="commentary__sentence">微尘数菩萨</span
      ><span class="commentary__sentence">各各皆能转</span
      ><span class="commentary__sentence">不退之法轮</span>
      <span class="commentary__sentence">复有中千界</span
      ><span class="commentary__sentence">微尘数菩萨</span
      ><span class="commentary__sentence">各各皆能转</span
      ><span class="commentary__sentence">清净之法轮</span>
      <span class="commentary__sentence">复有小千界</span
      ><span class="commentary__sentence">微尘数菩萨</span
      ><span class="commentary__sentence">余各八生在</span
      ><span class="commentary__sentence">当得成佛道</span>
      <span class="commentary__sentence">复有四三二</span
      ><span class="commentary__sentence">如此四天下</span
      ><span class="commentary__sentence">微尘诸菩萨</span
      ><span class="commentary__sentence">随数生成佛</span>
      <span class="commentary__sentence">或一四天下</span
      ><span class="commentary__sentence">微尘数菩萨</span
      ><span class="commentary__sentence">余有一生在</span
      ><span class="commentary__sentence">当成一切智</span>
      <span class="commentary__sentence">如是等众生</span
      ><span class="commentary__sentence">闻佛寿长远</span
      ><span class="commentary__sentence">得无量无漏</span
      ><span class="commentary__sentence">清净之果报</span>
      <span class="commentary__sentence">复有八世界</span
      ><span class="commentary__sentence">微尘数众生</span
      ><span class="commentary__sentence">闻佛说寿命</span
      ><span class="commentary__sentence">皆发无上心</span>
      <span class="commentary__sentence">世尊说无量</span
      ><span class="commentary__sentence">不可思议法</span
      ><span class="commentary__sentence">多有所饶益</span
      ><span class="commentary__sentence">如虚空无边</span>
      <span class="commentary__sentence">雨天曼陀罗</span
      ><span class="commentary__sentence">摩诃曼陀罗</span
      ><span class="commentary__sentence">释梵如恒沙</span
      ><span class="commentary__sentence">无数佛土来</span>
      <span class="commentary__sentence">雨栴檀沉水</span
      ><span class="commentary__sentence">缤纷而乱坠</span
      ><span class="commentary__sentence">如鸟飞空下</span
      ><span class="commentary__sentence">供散于诸佛</span>
      <span class="commentary__sentence">天鼓虚空中</span
      ><span class="commentary__sentence">自然出妙声</span
      ><span class="commentary__sentence">天衣千万种</span
      ><span class="commentary__sentence">旋转而来下</span>
      <span class="commentary__sentence">众宝妙香炉</span
      ><span class="commentary__sentence">烧无价之香</span
      ><span class="commentary__sentence">自然悉周遍</span
      ><span class="commentary__sentence">供养诸世尊</span>
      <span class="commentary__sentence">其大菩萨众</span
      ><span class="commentary__sentence">执七宝幡盖</span
      ><span class="commentary__sentence">高妙万亿种</span
      ><span class="commentary__sentence">次第至梵天</span>
      <span class="commentary__sentence">一一诸佛前</span
      ><span class="commentary__sentence">宝幢悬胜幡</span
      ><span class="commentary__sentence">亦以千万偈</span
      ><span class="commentary__sentence">歌咏诸如来</span>
      <span class="commentary__sentence">如是种种事</span
      ><span class="commentary__sentence">昔所未曾有</span
      ><span class="commentary__sentence">闻佛寿无量</span
      ><span class="commentary__sentence">一切皆欢喜</span>
      <span class="commentary__sentence">佛名闻十方</span
      ><span class="commentary__sentence">广饶益众生</span
      ><span class="commentary__sentence">一切具善根</span
      ><span class="commentary__sentence">以助无上心</span>
    </div>
    <p>
      尔时，佛告弥勒菩萨摩诃萨：阿逸多！其有众生，闻佛寿命长远如是，乃至能生一念信解，所得功德，无有限量。若有善男子、善女人，为阿耨多罗三藐三菩提故，于八十万亿那由他劫，行五波罗蜜：檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜，除般若波罗蜜，以是功德比前功德，百分、千分、百千万亿分不及其一，乃至算数譬喻所不能知。若善男子、善女人，有如是功德，于阿耨多罗三藐三菩提退者，无有是处。尔时，世尊欲重宣此义，而说偈言：
    </p>
    <div class="commentary">
      <span class="commentary__sentence">若人求佛慧</span
      ><span class="commentary__sentence">于八十万亿</span
      ><span class="commentary__sentence">那由他劫数</span
      ><span class="commentary__sentence">行五波罗蜜</span>
      <span class="commentary__sentence">于是诸劫中</span
      ><span class="commentary__sentence">布施供养佛</span
      ><span class="commentary__sentence">及缘觉弟子</span
      ><span class="commentary__sentence">并诸菩萨众</span>
      <span class="commentary__sentence">珍异之饮食</span
      ><span class="commentary__sentence">上服与卧具</span
      ><span class="commentary__sentence">栴檀立精舍</span
      ><span class="commentary__sentence">以园林庄严</span>
      <span class="commentary__sentence">如是等布施</span
      ><span class="commentary__sentence">种种皆微妙</span
      ><span class="commentary__sentence">尽此诸劫数</span
      ><span class="commentary__sentence">以回向佛道</span>
      <span class="commentary__sentence">若复持禁戒</span
      ><span class="commentary__sentence">清净无缺漏</span
      ><span class="commentary__sentence">求于无上道</span
      ><span class="commentary__sentence">诸佛之所叹</span>
      <span class="commentary__sentence">若复行忍辱</span
      ><span class="commentary__sentence">住于调柔地</span
      ><span class="commentary__sentence">设众恶来加</span
      ><span class="commentary__sentence">其心不倾动</span>
      <span class="commentary__sentence">诸有得法者</span
      ><span class="commentary__sentence">怀于增上慢</span
      ><span class="commentary__sentence">为斯所轻恼</span
      ><span class="commentary__sentence">如是亦能忍</span>
      <span class="commentary__sentence">若复勤精进</span
      ><span class="commentary__sentence">志念常坚固</span
      ><span class="commentary__sentence">于无量亿劫</span
      ><span class="commentary__sentence">一心不懈息</span>
      <span class="commentary__sentence">又于无数劫</span
      ><span class="commentary__sentence">住于空闲处</span
      ><span class="commentary__sentence">若坐若经行</span
      ><span class="commentary__sentence">除睡常摄心</span>
      <span class="commentary__sentence">以是因缘故</span
      ><span class="commentary__sentence">能生诸禅定</span
      ><span class="commentary__sentence">八十亿万劫</span
      ><span class="commentary__sentence">安住心不乱</span>
      <span class="commentary__sentence">持此一心福</span
      ><span class="commentary__sentence">愿求无上道</span
      ><span class="commentary__sentence">我得一切智</span
      ><span class="commentary__sentence">尽诸禅定际</span>
      <span class="commentary__sentence">是人于百千</span
      ><span class="commentary__sentence">万亿劫数中</span
      ><span class="commentary__sentence">行此诸功德</span
      ><span class="commentary__sentence">如上之所说</span>
      <span class="commentary__sentence">有善男女等</span
      ><span class="commentary__sentence">闻我说寿命</span
      ><span class="commentary__sentence">乃至一念信</span
      ><span class="commentary__sentence">其福过于彼</span>
      <span class="commentary__sentence">若人悉无有</span
      ><span class="commentary__sentence">一切诸疑悔</span
      ><span class="commentary__sentence">深心须臾信</span
      ><span class="commentary__sentence">其福为如此</span>
      <span class="commentary__sentence">其有诸菩萨</span
      ><span class="commentary__sentence">无量劫行道</span
      ><span class="commentary__sentence">闻我说寿命</span
      ><span class="commentary__sentence">是则能信受</span>
      <span class="commentary__sentence">如是诸人等</span
      ><span class="commentary__sentence">顶受此经典</span
      ><span class="commentary__sentence">愿我于未来</span
      ><span class="commentary__sentence">长寿度众生</span>
      <span class="commentary__sentence">如今日世尊</span
      ><span class="commentary__sentence">诸释中之王</span
      ><span class="commentary__sentence">道场师子吼</span
      ><span class="commentary__sentence">说法无所畏</span>
      <span class="commentary__sentence">我等未来世</span
      ><span class="commentary__sentence">一切所尊敬</span
      ><span class="commentary__sentence">坐于道场时</span
      ><span class="commentary__sentence">说寿亦如是</span>
      <span class="commentary__sentence">若有深心者</span
      ><span class="commentary__sentence">清净而质直</span
      ><span class="commentary__sentence">多闻能总持</span
      ><span class="commentary__sentence">随义解佛语</span>
      <span class="commentary__sentence">如是之人等</span
      ><span class="commentary__sentence">于此无有疑</span>
    </div>
    <p>
      又阿逸多！若有闻佛寿命长远，解其言趣，是人所得功德，无有限量，能起如来无上之慧。何况广闻是经，若教人闻，若自持，若教人持，若自书，若教人书，若以华、香、璎珞、幢幡、缯盖、香油、酥灯，供养经卷，是人功德，无量无边，能生一切种智。阿逸多！若善男子、善女人，闻我说寿命长远，深心信解，则为见佛常在耆阇崛山，共大菩萨，诸声闻众，围绕说法。又见此娑婆世界，其地琉璃，坦然平正，阎浮檀金，以界八道，宝树行列，诸台楼观，皆悉宝成，其菩萨众，咸处其中。若有能如是观者，当知是为深信解相。又复如来灭后，若闻是经而不毁訾，起随喜心，当知已为深信解相；何况读诵受持之者，斯人则为顶戴如来。阿逸多！是善男子、善女人，不须为我复起塔寺，及作僧坊，以四事供养众僧。所以者何？是善男子、善女人，受持读诵是经典者，为已起塔，造立僧坊，供养众僧。则为以佛舍利起七宝塔，高广渐小至于梵天，悬诸幡盖及众宝铃，华、香、璎珞、末香、涂香、烧香、众鼓伎乐、箫笛、箜篌，种种舞戏，以妙音声，歌呗赞颂，则为于无量千万亿劫，作是供养已。阿逸多！若我灭后，闻是经典，有能受持，若自书，若教人书，则为起立僧坊，以赤栴檀作诸殿堂三十有二，高八多罗树，高广严好，百千比丘于其中止。园林浴池，经行禅窟，衣服、饮食、床褥、汤药，一切乐具，充满其中。如是僧坊堂阁若干百千万亿，其数无量，以此现前，供养于我及比丘僧。是故我说，如来灭后，若有受持读诵，为他人说，若自书，若教人书，供养经卷，不须复起塔寺，及造僧坊，供养众僧。况复有人，能持是经，兼行布施、持戒、忍辱、精进、一心、智慧，其德最胜，无量无边。譬如虚空，东西南北、四维上下，无量无边；是人功德，亦复如是无量无边，疾至一切种智。若人读诵受持是经，为他人说，若自书，若教人书，复能起塔及造僧坊，供养赞叹声闻众僧，亦以百千万亿赞叹之法，赞叹菩萨功德，又为他人种种因缘，随义解说此法华经；复能清净持戒，与柔和者而共同止，忍辱无瞋，志念坚固，常贵坐禅，得诸深定，精进勇猛，摄诸善法，利根智慧，善答问难。阿逸多！若我灭后，诸善男子、善女人，受持读诵是经典者，复有如是诸善功德，当知是人，已趣道场，近阿耨多罗三藐三菩提，坐道树下。阿逸多！是善男子、善女人，若坐、若立、若行处，此中便应起塔，一切天人皆应供养，如佛之塔。尔时，世尊欲重宣此义，而说偈言：
    </p>
    <div class="commentary">
      <span class="commentary__sentence">若我灭度后</span
      ><span class="commentary__sentence">能奉持此经</span
      ><span class="commentary__sentence">斯人福无量</span
      ><span class="commentary__sentence">如上之所说</span>
      <span class="commentary__sentence">是则为具足</span
      ><span class="commentary__sentence">一切诸供养</span
      ><span class="commentary__sentence">以舍利起塔</span
      ><span class="commentary__sentence">七宝而庄严</span>
      <span class="commentary__sentence">表刹甚高广</span
      ><span class="commentary__sentence">渐小至梵天</span
      ><span class="commentary__sentence">宝铃千万亿</span
      ><span class="commentary__sentence">风动出妙音</span>
      <span class="commentary__sentence">又于无量劫</span
      ><span class="commentary__sentence">而供养此塔</span
      ><span class="commentary__sentence">华香诸璎珞</span
      ><span class="commentary__sentence">天衣众伎乐</span>
      <span class="commentary__sentence">燃香油苏灯</span
      ><span class="commentary__sentence">周匝常照明</span
      ><span class="commentary__sentence">恶世法末时</span
      ><span class="commentary__sentence">能持是经者</span>
      <span class="commentary__sentence">则为已如上</span
      ><span class="commentary__sentence">具足诸供养</span>
      <span class="commentary__sentence">若能持此经</span
      ><span class="commentary__sentence">则如佛现在</span
      ><span class="commentary__sentence">以牛头栴檀</span
      ><span class="commentary__sentence">起僧坊供养</span>
      <span class="commentary__sentence">堂有三十二</span
      ><span class="commentary__sentence">高八多罗树</span
      ><span class="commentary__sentence">上馔妙衣服</span
      ><span class="commentary__sentence">床卧皆具足</span>
      <span class="commentary__sentence">百千众住处</span
      ><span class="commentary__sentence">园林诸浴池</span
      ><span class="commentary__sentence">经行及禅窟</span
      ><span class="commentary__sentence">种种皆严好</span>
      <span class="commentary__sentence">若有信解心</span
      ><span class="commentary__sentence">受持读诵书</span
      ><span class="commentary__sentence">若复教人书</span
      ><span class="commentary__sentence">及供养经卷</span>
      <span class="commentary__sentence">散华香末香</span
      ><span class="commentary__sentence">以须曼薝卜</span
      ><span class="commentary__sentence">阿提目多伽</span
      ><span class="commentary__sentence">薰油常然之</span>
      <span class="commentary__sentence">如是供养者</span
      ><span class="commentary__sentence">得无量功德</span
      ><span class="commentary__sentence">如虚空无边</span
      ><span class="commentary__sentence">其福亦如是</span>
      <span class="commentary__sentence">况复持此经</span
      ><span class="commentary__sentence">兼布施持戒</span
      ><span class="commentary__sentence">忍辱乐禅定</span
      ><span class="commentary__sentence">不瞋不恶口</span>
      <span class="commentary__sentence">恭敬于塔庙</span
      ><span class="commentary__sentence">谦下诸比丘</span
      ><span class="commentary__sentence">远离自高心</span
      ><span class="commentary__sentence">常思惟智慧</span>
      <span class="commentary__sentence">有问难不瞋</span
      ><span class="commentary__sentence">随顺为解说</span
      ><span class="commentary__sentence">若能行是行</span
      ><span class="commentary__sentence">功德不可量</span>
      <span class="commentary__sentence">若见此法师</span
      ><span class="commentary__sentence">成就如是德</span
      ><span class="commentary__sentence">应以天华散</span
      ><span class="commentary__sentence">天衣覆其身</span>
      <span class="commentary__sentence">头面接足礼</span
      ><span class="commentary__sentence">生心如佛想</span
      ><span class="commentary__sentence">又应作是念</span
      ><span class="commentary__sentence">不久诣道场</span>
      <span class="commentary__sentence">得无漏无为</span
      ><span class="commentary__sentence">广利诸人天</span
      ><span class="commentary__sentence">其所住止处</span
      ><span class="commentary__sentence">经行若坐卧</span>
      <span class="commentary__sentence">乃至说一偈</span
      ><span class="commentary__sentence">是中应起塔</span
      ><span class="commentary__sentence">庄严令妙好</span
      ><span class="commentary__sentence">种种以供养</span>
      <span class="commentary__sentence">佛子住此地</span
      ><span class="commentary__sentence">则是佛受用</span
      ><span class="commentary__sentence">常在于其中</span
      ><span class="commentary__sentence">经行及坐卧</span>
    </div>
  
    <div class="menu"><a href="index.html">目录</a></div>
  </body>
</html>
