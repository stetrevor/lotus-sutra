<!DOCTYPE html>
<html lang="zh">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <meta http-equiv="X-UA-Compatible" content="ie=edge" /> 
    <link rel="icon" type="image/png" href="icon.png" />
    <meta name="theme-color" content="#f7ebde" />
    <link rel="stylesheet" href="style.css" />
    <title>大乘妙法莲花经 · 授学无学人记品第九</title>
  </head>
  <body>
    <div class="menu"><a href="index.html">目录</a></div>

    <hgroup>
      <h2>卷第四</h2>
      <h1>授学无学人记品第九</h1>
    </hgroup>
    <p>
      尔时，阿难、罗睺罗而作是念：我等每自思惟，设得授记，不亦快乎？即从座起，到于佛前，头面礼足，俱白佛言：世尊！我等于此，亦应有分，唯有如来，我等所归；又我等为一切世间天人阿修罗所见知识，阿难常为侍者，护持法藏，罗睺罗是佛之子，若佛见授阿耨多罗三藐三菩提记者，我愿既满，众望亦足。尔时，学无学声闻弟子二千人，皆从座起，偏袒右肩，到于佛前，一心合掌，瞻仰世尊，如阿难、罗睺罗所愿，住立一面。
    </p>
    <p>
      尔时，佛告阿难：汝于来世，当得作佛，号山海慧自在通王如来、应供、正遍知、明行足、善逝、世间解、无上士、调御丈夫、天人师、佛、世尊。当供养六十二亿诸佛，护持法藏，然后得阿耨多罗三藐三菩提。教化二十千万亿恒河沙诸菩萨等，令成阿耨多罗三藐三菩提。国名常立胜幡，其土清净，琉璃为地，劫名妙音遍满。其佛寿命无量千万亿阿僧祇劫，若人于千万亿无量阿僧祇劫中，算数校计，不能得知。正法住世，倍于寿命；像法住世，复倍正法。阿难，是山海慧自在通王佛，为十方无量千万亿恒河沙等诸佛如来所共赞叹，称其功德。尔时，世尊欲重宣此义，而说偈言：
    </p>
    <div class="commentary">
      <span class="commentary__sentence">我今僧中说</span
      ><span class="commentary__sentence">阿难持法者</span
      ><span class="commentary__sentence">常供养诸佛</span
      ><span class="commentary__sentence">然后成正觉</span>
      <span class="commentary__sentence">号曰山海慧</span
      ><span class="commentary__sentence">自在通王佛</span
      ><span class="commentary__sentence">其国土清净</span
      ><span class="commentary__sentence">名常立胜幡</span>
      <span class="commentary__sentence">教化诸菩萨</span
      ><span class="commentary__sentence">其数如恒沙</span
      ><span class="commentary__sentence">佛有大威德</span
      ><span class="commentary__sentence">名闻满十方</span>
      <span class="commentary__sentence">寿命无有量</span
      ><span class="commentary__sentence">以愍众生故</span
      ><span class="commentary__sentence">正法倍寿命</span
      ><span class="commentary__sentence">像法复倍是</span>
      <span class="commentary__sentence">如恒河沙等</span
      ><span class="commentary__sentence">无数诸众生</span
      ><span class="commentary__sentence">于此佛法中</span
      ><span class="commentary__sentence">种佛道因缘</span>
    </div>
    <p>
      尔时，会中新发意菩萨八千人，咸作是念：我等尚不闻诸大菩萨得如是记，有何因缘而诸声闻得如是决？尔时，世尊知诸菩萨心之所念，而告之曰：诸善男子！我与阿难等，于空王佛所，同时发阿耨多罗三藐三菩提心；阿难常乐多闻，我常勤精进，是故我已得成阿耨多罗三藐三菩提。而阿难护持我法，亦护将来诸佛法藏，教化成就诸菩萨众，其本愿如是，故获斯记。阿难面于佛前，自闻授记及国土庄严，所愿具足，心大欢喜，得未曾有；即时忆念过去无量千万亿诸佛法藏，通达无碍，如今所闻，亦识本愿。尔时，阿难而说偈言：
    </p>
    <div class="commentary">
      <span class="commentary__sentence">世尊甚希有</span
      ><span class="commentary__sentence">令我念过去</span
      ><span class="commentary__sentence">无量诸佛法</span
      ><span class="commentary__sentence">如今日所闻</span>
      <span class="commentary__sentence">我今无复疑</span
      ><span class="commentary__sentence">安住于佛道</span
      ><span class="commentary__sentence">方便为侍者</span
      ><span class="commentary__sentence">护持诸佛法</span>
    </div>
    <p>
      尔时，佛告罗睺罗：汝于来世，当得作佛，号蹈七宝华如来、应供、正遍知、明行足、善逝、世间解、无上士、调御丈夫、天人师、佛、世尊。当供养十世界微尘等数诸佛如来，常为诸佛而作长子，犹如今也。是蹈七宝华佛，国土庄严、寿命劫数、所化弟子、正法像法，亦如山海慧自在通王如来无异，亦为此佛而作长子。过是已后，当得阿耨多罗三藐三菩提。尔时，世尊欲重宣此义，而说偈言：
    </p>
    <div class="commentary">
      <span class="commentary__sentence">我为太子时</span
      ><span class="commentary__sentence">罗睺为长子</span
      ><span class="commentary__sentence">我今成佛道</span
      ><span class="commentary__sentence">受法为法子</span>
      <span class="commentary__sentence">于未来世中</span
      ><span class="commentary__sentence">见无量亿佛</span
      ><span class="commentary__sentence">皆为其长子</span
      ><span class="commentary__sentence">一心求佛道</span>
      <span class="commentary__sentence">罗睺罗密行</span
      ><span class="commentary__sentence">唯我能知之</span
      ><span class="commentary__sentence">现为我长子</span
      ><span class="commentary__sentence">以示诸众生</span>
      <span class="commentary__sentence">无量亿千万</span
      ><span class="commentary__sentence">功德不可数</span
      ><span class="commentary__sentence">安住于佛法</span
      ><span class="commentary__sentence">以求无上道</span>
    </div>
    <p>
      尔时，世尊见学无学二千人，其意柔软，寂然清净，一心观佛；佛告阿难：汝见是学无学二千人不？唯然，已见。阿难！是诸人等，当供养五十世界微尘数诸佛如来，恭敬尊重，护持法藏；末后，同时于十方国，各得成佛，皆同一号，名曰宝相如来、应供、正遍知、明行足、善逝、世间解、无上士、调御丈夫、天人师、佛、世尊。寿命一劫，国土庄严，声闻菩萨，正法像法，皆悉同等。尔时，世尊欲重宣此义，而说偈言：
    </p>
    <div class="commentary">
      <span class="commentary__sentence">是二千声闻</span
      ><span class="commentary__sentence">今于我前住</span
      ><span class="commentary__sentence">悉皆与授记</span
      ><span class="commentary__sentence">未来当成佛</span>
      <span class="commentary__sentence">所供养诸佛</span
      ><span class="commentary__sentence">如上说尘数</span
      ><span class="commentary__sentence">护持其法藏</span
      ><span class="commentary__sentence">后当成正觉</span>
      <span class="commentary__sentence">各于十方国</span
      ><span class="commentary__sentence">悉同一名号</span
      ><span class="commentary__sentence">俱时坐道场</span
      ><span class="commentary__sentence">以证无上慧</span>
      <span class="commentary__sentence">皆名为宝相</span
      ><span class="commentary__sentence">国土及弟子</span
      ><span class="commentary__sentence">正法与像法</span
      ><span class="commentary__sentence">悉等无有异</span>
      <span class="commentary__sentence">咸以诸神通</span
      ><span class="commentary__sentence">度十方众生</span
      ><span class="commentary__sentence">名闻普周遍</span
      ><span class="commentary__sentence">渐入于涅槃</span>
    </div>
    <p>
      尔时，学无学二千人，闻佛授记，欢喜踊跃，而说偈言：
    </p>
    <div class="commentary">
      <span class="commentary__sentence">世尊慧灯明</span
      ><span class="commentary__sentence">我闻授记音</span
      ><span class="commentary__sentence">心欢喜充满</span
      ><span class="commentary__sentence">如甘露见灌</span>
    </div>
  
    <div class="menu"><a href="index.html">目录</a></div>
  </body>
</html>
