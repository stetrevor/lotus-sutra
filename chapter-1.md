<div class="menu"><a href="/lotus-sutra/#/table-of-contents">目录</a></div>

<hgroup>
  <h2>卷第一</h2>
  <h1>序品第一</h1>
</hgroup>

<p>
  如是我闻。一时，佛住王舍城耆阇崛山中。与大比丘众万二千人俱。皆是阿罗汉，诸漏已尽，无复烦恼，逮得己利，尽诸有结，心得自在。其名曰：阿若憍陈如、摩诃迦叶、优楼频螺迦叶、伽耶迦叶、那提迦叶、舍利弗、大目犍连、摩诃迦旃延、阿㝹楼驮、劫宾那、憍梵波提、离婆多、毕陵伽婆蹉、薄拘罗、摩诃拘絺罗、难陀、孙陀罗难陀、富楼那弥多罗尼子、须菩提、阿难、罗睺罗，如是众所知识大阿罗汉等。复有学、无学二千人。摩诃波阇波提比丘尼，与眷属六千人俱。罗睺罗母耶输陀罗比丘尼，亦与眷属俱。菩萨摩诃萨八万人。皆于阿耨多罗三藐三菩提不退转，皆得陀罗尼，乐说辩才，转不退转法轮，供养无量百千诸佛，于诸佛所植众德本；常为诸佛之所称叹。以慈修身，善入佛慧，通达大智，到于彼岸，名称普闻无量世界，能度无数百千众生。其名曰：文殊师利菩萨、观世音菩萨、得大势菩萨、常精进菩萨、不休息菩萨、宝掌菩萨、药王菩萨、勇施菩萨、宝月菩萨、月光菩萨、满月菩萨、大力菩萨、无量力菩萨、越三界菩萨、跋陀婆罗菩萨、弥勒菩萨、宝积菩萨、导师菩萨，如是等菩萨摩诃萨八万人俱。
</p>

<p>
  尔时，释提桓因与其眷属二万天子俱。复有明月天子、普香天子、宝光天子、四大天王，与其眷属万天子俱。自在天子、大自在天子，与其眷属三万天子俱。娑婆世界主梵天王、尸弃大梵、光明大梵等，与其眷属万二千天子俱。有八龙王：难陀龙王、跋难陀龙王、娑伽罗龙王、和修吉龙王、德叉迦龙王、阿那婆达多龙王、摩那斯龙王、优钵罗龙王等，各与若干百千眷属俱。有四紧那罗王：法紧那罗王、妙法紧那罗王、大法紧那罗王、持法紧那罗王，各与若干百千眷属俱。有四乾闼婆王：乐乾闼婆王、乐音乾闼婆王、美乾闼婆王、美音乾闼婆王，各与若干百千眷属俱。有四阿修罗王：婆稚阿修罗王、佉罗骞驮阿修罗王、毗摩质多罗阿修罗王、罗睺阿修罗王，各与若干百千眷属俱。有四迦楼罗王：大威德迦楼罗王、大身迦楼罗王、大满迦楼罗王、如意迦楼罗王，各与若干百千眷属俱。韦提希子阿阇世王，与若干百千眷属俱。各礼佛足，退坐一面。
</p>

<p>
  尔时世尊，四众围绕，供养恭敬，尊重赞叹。为诸菩萨说大乘经，名无量义，教菩萨法，佛所护念。佛说此经已，结跏趺坐，入于无量义处三昧，身心不动。是时，天雨曼陀罗华、摩诃曼陀罗华、曼殊沙华、摩诃曼殊沙华，而散佛上，及诸大众。普佛世界，六种震动。
</p>

<p>
  尔时，会中比丘、比丘尼，优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩诃罗伽、人非人，及诸小王、转轮圣王，是诸大众，得未曾有，欢喜合掌，一心观佛。
</p>

<p>
  尔时，佛放眉间白毫相光，照东方万八千世界，靡不周遍；下至阿鼻地狱，上至阿迦尼吒天。于此世界，尽见彼土六趣众生
  。又见彼土，现在诸佛。及闻诸佛所说经法。并见彼诸比丘、比丘尼，优婆塞、优婆夷，诸修行得道者。复见诸菩萨摩诃萨，种种因缘、种种信解、种种相貌，行菩萨道
  。复见诸佛般涅槃者；复见诸佛般涅槃后，以佛舍利起七宝塔。
</p>

<p>
  尔时，弥勒菩萨作是念：今者世尊现神变相，以何因缘而有此瑞？今佛世尊入于三昧，是不可思议，现希有事，当以问谁？谁能答者？复作此念：是文殊师利法王之子，已曾亲近供养过去无量诸佛，必应见此希有之相，我今当问。尔时比丘、比丘尼，优婆塞、优婆夷，及诸天龙鬼神等，咸作此念：是佛光明神通之相，今当问谁？尔时，弥勒菩萨欲自决疑；又观四众比丘、比丘尼，优婆塞、优婆夷，及诸天龙鬼神等，众会之心。而问文殊师利言：以何因缘而有此瑞，神通之相，放大光明，照于东方万八千土，悉见彼佛国界庄严？于是弥勒菩萨欲重宣此义，以偈问曰：
</p>

<div class="commentary">
  <span>文殊师利</span>
  <span>导师何故</span>
  <span>眉间白毫</span>
  <span>大光普照</span>
  <span>雨曼陀罗</span>
  <span>曼殊沙华</span>
  <span>栴檀香风</span>
  <span>悦可众心</span>
  <span>以是因缘</span>
  <span>地皆严净</span>
  <span>而此世界</span>
  <span>六种震动</span>
  <span>时四部众</span>
  <span>咸皆欢喜</span>
  <span>身意快然</span>
  <span>得未曾有</span>
  <span>眉间光明</span>
  <span>照于东方</span>
  <span>万八千土</span>
  <span>皆如金色</span>
  <span>从阿鼻狱</span>
  <span>上至有顶</span>
  <span>诸世界中</span>
  <span>六道众生</span>
  <span>生死所趣</span>
  <span>善恶业缘</span>
  <span>受报好丑</span>
  <span>于此悉见</span>
  <span>又睹诸佛</span>
  <span>圣主师子</span>
  <span>演说经典</span>
  <span>微妙第一</span>
  <span>其声清净</span>
  <span>出柔软音</span>
  <span>教诸菩萨</span>
  <span>无数亿万</span>
  <span>梵音深妙</span>
  <span>令人乐闻</span>
  <span>各于世界</span>
  <span>讲说正法</span>
  <span>种种因缘</span>
  <span>以无量喻</span>
  <span>照明佛法</span>
  <span>开悟众生</span>
  <span>若人遭苦</span>
  <span>厌老病死</span>
  <span>为说涅槃</span>
  <span>尽诸苦际</span>
  <span>若人有福</span>
  <span>曾供养佛</span>
  <span>志求胜法</span>
  <span>为说缘觉</span>
  <span>若有佛子</span>
  <span>修种种行</span>
  <span>求无上慧</span>
  <span>为说净道</span>
  <span>文殊师利</span>
  <span>我住于此</span>
  <span>见闻若斯</span>
  <span>及千亿事</span>
  <span>如是众多</span>
  <span>今当略说</span>
  <span>我见彼土</span>
  <span>恒沙菩萨</span>
  <span>种种因缘</span>
  <span>而求佛道</span>
  <span>或有行施</span>
  <span>金银珊瑚</span>
  <span>真珠摩尼</span>
  <span>砗磲玛瑙</span>
  <span>金刚诸珍</span>
  <span>奴婢车乘</span>
  <span>宝饰辇舆</span>
  <span>欢喜布施</span>
  <span>回向佛道</span>
  <span>愿得是乘</span>
  <span>三界第一</span>
  <span>诸佛所叹</span>
  <span>或有菩萨</span>
  <span>驷马宝车</span>
  <span>栏楯华盖</span>
  <span>轩饰布施</span>
  <span>复见菩萨</span>
  <span>身肉手足</span>
  <span>及妻子施</span>
  <span>求无上道</span>
  <span>又见菩萨</span>
  <span>头目身体</span>
  <span>欣乐施与</span>
  <span>求佛智慧</span>
  <span>文殊师利</span>
  <span>我见诸王</span>
  <span>往诣佛所</span>
  <span>问无上道</span>
  <span>便舍乐土</span>
  <span>宫殿臣妾</span>
  <span>剃除须发</span>
  <span>而被法服</span>
  <span>或见菩萨</span>
  <span>而作比丘</span>
  <span>独处闲静</span>
  <span>乐诵经典</span>
  <span>又见菩萨</span>
  <span>勇猛精进</span>
  <span>入于深山</span>
  <span>思惟佛道</span>
  <span>又见离欲</span>
  <span>常处空闲</span>
  <span>深修禅定</span>
  <span>得五神通</span>
  <span>又见菩萨</span>
  <span>安禅合掌</span>
  <span>以千万偈</span>
  <span>赞诸法王</span>
  <span>复见菩萨</span>
  <span>智深志固</span>
  <span>能问诸佛</span>
  <span>闻悉受持</span>
  <span>又见佛子</span>
  <span>定慧具足</span>
  <span>以无量喻</span>
  <span>为众讲法</span>
  <span>欣乐说法</span>
  <span>化诸菩萨</span>
  <span>破魔兵众</span>
  <span>而击法鼓</span>
  <span>又见菩萨</span>
  <span>寂然宴默</span>
  <span>天龙恭敬</span>
  <span>不以为喜</span>
  <span>又见菩萨</span>
  <span>处林放光</span>
  <span>济地狱苦</span>
  <span>令入佛道</span>
  <span>又见佛子</span>
  <span>未尝睡眠</span>
  <span>经行林中</span>
  <span>勤求佛道</span>
  <span>又见具戒</span>
  <span>威仪无缺</span>
  <span>净如宝珠</span>
  <span>以求佛道</span>
  <span>又见佛子</span>
  <span>住忍辱力</span>
  <span>增上慢人</span>
  <span>恶骂捶打</span>
  <span>皆悉能忍</span>
  <span>以求佛道</span>
  <span>又见菩萨</span>
  <span>离诸戏笑</span>
  <span>及痴眷属</span>
  <span>亲近智者</span>
  <span>一心除乱</span>
  <span>摄念山林</span>
  <span>亿千万岁</span>
  <span>以求佛道</span>
  <span>或见菩萨</span>
  <span>肴膳饮食</span>
  <span>百种汤药</span>
  <span>施佛及僧</span>
  <span>名衣上服</span>
  <span>价值千万</span>
  <span>或无价衣</span>
  <span>施佛及僧</span>
  <span>千万亿种</span>
  <span>栴檀宝舍</span>
  <span>众妙卧具</span>
  <span>施佛及僧</span>
  <span>清净园林</span>
  <span>华果茂盛</span>
  <span>流泉浴池</span>
  <span>施佛及僧</span>
  <span>如是等施</span>
  <span>种种微妙</span>
  <span>欢喜无厌</span>
  <span>求无上道</span>
  <span>或有菩萨</span>
  <span>说寂灭法</span>
  <span>种种教诏</span>
  <span>无数众生</span>
  <span>或见菩萨</span>
  <span>观诸法性</span>
  <span>无有二相</span>
  <span>犹如虚空</span>
  <span>又见佛子</span>
  <span>心无所著</span>
  <span>以此妙慧</span>
  <span>求无上道</span>
  <span>文殊师利</span>
  <span>又有菩萨</span>
  <span>佛灭度后</span>
  <span>供养舍利</span>
  <span>又见佛子</span>
  <span>造诸塔庙</span>
  <span>无数恒沙</span>
  <span>严饰国界</span>
  <span>宝塔高妙</span>
  <span>五千由旬</span>
  <span>纵广正等</span>
  <span>二千由旬</span>
  <span>一一塔庙</span>
  <span>各千幢幡</span>
  <span>珠交露幔</span>
  <span>宝铃和鸣</span>
  <span>诸天龙神</span>
  <span>人及非人</span>
  <span>香华伎乐</span>
  <span>常以供养</span>
  <span>文殊师利</span>
  <span>诸佛子等</span>
  <span>为供舍利</span>
  <span>严饰塔庙</span>
  <span>国界自然</span>
  <span>殊特妙好</span>
  <span>如天树王</span>
  <span>其华开敷</span>
  <span>佛放一光</span>
  <span>我及众会</span>
  <span>见此国界</span>
  <span>种种殊妙</span>
  <span>诸佛神力</span>
  <span>智慧希有</span>
  <span>放一净光</span>
  <span>照无量国</span>
  <span>我等见此</span>
  <span>得未曾有</span>
  <span>佛子文殊</span>
  <span>愿决众疑</span>
  <span>四众欣仰</span>
  <span>瞻仁及我</span>
  <span>世尊何故</span>
  <span>放斯光明</span>
  <span>佛子时答</span>
  <span>决疑令喜</span>
  <span>何所饶益</span>
  <span>演斯光明</span>
  <span>佛坐道场</span>
  <span>所得妙法</span>
  <span>为欲说此</span>
  <span>为当授记</span>
  <span>示诸佛土</span>
  <span>众宝严净</span>
  <span>及见诸佛</span>
  <span>此非小缘</span>
  <span>文殊当知</span>
  <span>四众龙神</span>
  <span>瞻察仁者</span>
  <span>为说何等</span>
</div>

<p>
  尔时，文殊师利语弥勒菩萨摩诃萨，及诸大士：善男子等！如我惟忖，今佛世尊欲说大法，雨大法雨，吹大法螺，击大法鼓，演大法义。诸善男子！我于过去诸佛，曾见此瑞，放斯光已，即说大法。是故当知今佛现光，亦复如是；欲令众生，咸得闻知一切世间难信之法，故现斯瑞。诸善男子，如过去无量无边不可思议阿僧祇劫，尔时有佛，号日月灯明如来、应供、正遍知、明行足、善逝、世间解、无上士、调御丈夫、天人师、佛、世尊。演说正法，初善、中善、后善，其义深远，其语巧妙，纯一无杂，具足清白梵行之相。为求声闻者，说应四谛法；度生老病死，究竟涅槃。为求辟支佛者，说应十二因缘法。为诸菩萨，说应六波罗蜜；令得阿耨多罗三藐三菩提，成一切种智。次复有佛，亦名日月灯明。次复有佛，亦名日月灯明。如是二万佛皆同一字，号日月灯明，又同一姓，姓颇罗堕。弥勒当知！初佛后佛，皆同一字，名日月灯明；十号具足，所可说法，初中后善。
</p>

<p>
  其最后佛未出家时，有八王子：一名有意，二名善意，三名无量意，四名宝意，五名增意，六名除疑意，七名响意，八名法意；是八王子，威德自在，各领四天下。是诸王子，闻父出家，得阿耨多罗三藐三菩提；悉舍王位，亦随出家，发大乘意，常修梵行，皆为法师，已于千万佛所，植诸善本。是时，日月灯明佛说大乘经，名无量义，教菩萨法，佛所护念。说是经已，即于大众中结跏趺坐，入于无量义处三昧，身心不动。是时，天雨曼陀罗华、摩诃曼陀罗华、曼殊沙华、摩诃曼殊沙华，而散佛上，及诸大众；普佛世界，六种震动。尔时会中，比丘、比丘尼，优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩
  睺罗伽、人非人，及诸小王、转轮圣王等，是诸大众得未曾有，欢喜合掌，一心观佛。
</p>

<p>
  尔时，如来放眉间白毫相光，照东方万八千佛土，靡不周遍；如今所见，是诸佛土。弥勒当知！尔时会中有二十亿菩萨乐欲听法，是诸菩萨见此光明普照佛土，得未曾有，欲知此光所为因缘？时有菩萨名曰妙光，有八百弟子。是时日月灯明佛从三昧起；因妙光菩萨说大乘经，名妙法莲华，教菩萨法，佛所护念。六十小劫，不起于座。时会听者，亦坐一处，六十小劫，身心不动，听佛所说，谓如食顷；是时众中，无有一人，若身若心而生懈倦。日月灯明佛于六十小劫，说是经已；即于梵、魔、沙门、婆罗门，及天、人、阿修罗众中，而宣此言：如来于今日中夜，当入无余涅槃。
</p>

<p>
  时有菩萨名曰德藏，日月灯明佛即授其记，告诸比丘：是德藏菩萨次当作佛，号曰净身，多陀阿伽度阿罗诃三藐三佛陀。佛授记已，便于中夜，入无余涅槃。佛灭度后，妙光菩萨持妙法莲华经，满八十小劫，为人演说。日月灯明佛八子，皆师妙光；妙光教化，令其坚固阿耨多罗三藐三菩提。是诸王子，供养无量百千万亿佛已，皆成佛道；其最后成佛者，名曰然灯。八百弟子中有一人，号曰求名，贪着利养；虽复读诵众经而不通利，多所忘失，故号求名。是人亦以种诸善根因缘故，得值无量百千万亿诸佛，供养恭敬，尊重赞叹。弥勒当知！尔时妙光菩萨岂异人乎？我身是也。求名菩萨，汝身是也。今见此瑞与本无异，是故惟忖：今日如来当说大乘经，名妙法莲华，教菩萨法，佛所护念。尔时，文殊师利于大众中，欲重宣此义，而说偈言：
</p>

<div class="commentary">
  <span>我念过去世</span>
  <span>无量无数劫</span>
  <span>有佛人中尊</span
  ><span>号日月灯明</span>
  <span>世尊演说法</span
  ><span>度无量众生</span
  ><span>无数亿菩萨</span
  ><span>令入佛智慧</span>
  <span>佛未出家时</span
  ><span>所生八王子</span
  ><span>见大圣出家</span
  ><span>亦随修梵行</span>
  <span>时佛说大乘</span
  ><span>经名无量义</span
  ><span>于诸大众中</span
  ><span>而为广分别</span>
  <span>佛说此经已</span
  ><span>即于法座上</span
  ><span>跏趺坐三昧</span
  ><span>名无量义处</span>
  <span>天雨曼陀华</span
  ><span>天鼓自然鸣</span
  ><span>诸天龙鬼神</span
  ><span>供养人中尊</span>
  <span>一切诸佛土</span
  ><span>即时大震动</span
  ><span>佛放眉间光</span
  ><span>现诸希有事</span>
  <span>此光照东方</span
  ><span>万八千佛土</span
  ><span>示一切众生</span
  ><span>生死业报处</span>
  <span>有见诸佛土</span
  ><span>以众宝庄严</span
  ><span>琉璃玻璃色</span
  ><span>斯由佛光照</span>
  <span>及见诸天人</span
  ><span>龙神夜叉众</span
  ><span>乾闼紧那罗</span
  ><span>各供养其佛</span>
  <span>又见诸如来</span
  ><span>自然成佛道</span
  ><span>身色如金山</span
  ><span>端严甚微妙</span>
  <span>如净琉璃中</span
  ><span>内现真金像</span
  ><span>世尊在大众</span
  ><span>敷演深法义</span>
  <span>一一诸佛土</span
  ><span>声闻众无数</span
  ><span>因佛光所照</span
  ><span>悉见彼大众</span>
  <span>或有诸比丘</span
  ><span>在于山林中</span
  ><span>精进持净戒</span
  ><span>犹如护明珠</span>
  <span>又见诸菩萨</span
  ><span>行施忍辱等</span
  ><span>其数如恒沙</span
  ><span>斯由佛光照</span>
  <span>又见诸菩萨</span
  ><span>深入诸禅定</span
  ><span>身心寂不动</span
  ><span>以求无上道</span>
  <span>又见诸菩萨</span
  ><span>知法寂灭相</span
  ><span>各于其国土</span
  ><span>说法求佛道</span>
  <span>尔时四部众</span
  ><span>见日月灯佛</span
  ><span>现大神通力</span
  ><span>其心皆欢喜</span>
  <span>各各自相问</span
  ><span>是事何因缘</span>
  <span>天人所奉尊</span
  ><span>适从三昧起</span
  ><span>赞妙光菩萨</span
  ><span>汝为世间眼</span>
  <span>一切所归信</span
  ><span>能奉持法藏</span
  ><span>如我所说法</span
  ><span>唯汝能证知</span>
  <span>世尊既赞叹</span
  ><span>令妙光欢喜</span
  ><span>说是法华经</span>
  <span>满六十小劫</span
  ><span>不起于此座</span
  ><span>所说上妙法</span
  ><span>是妙光法师</span
  ><span>悉皆能受持</span>
  <span>佛说是法华</span
  ><span>令众欢喜已</span
  ><span>寻即于是日</span
  ><span>告于天人众</span>
  <span>诸法实相义</span
  ><span>已为汝等说</span
  ><span>我今于中夜</span
  ><span>当入于涅槃</span>
  <span>汝一心精进</span
  ><span>当离于放逸</span
  ><span>诸佛甚难值</span
  ><span>亿劫时一遇</span>
  <span>世尊诸子等</span
  ><span>闻佛入涅槃</span
  ><span>各各怀悲恼</span
  ><span>佛灭一何速</span>
  <span>圣主法之王</span
  ><span>安慰无量众</span
  ><span>我若灭度时</span
  ><span>汝等勿忧怖</span>
  <span>是德藏菩萨</span
  ><span>于无漏实相</span
  ><span>心已得通达</span
  ><span>其次当作佛</span>
  <span>号曰为净身</span
  ><span>亦度无量众</span>
  <span>佛此夜灭度</span
  ><span>如薪尽火灭</span
  ><span>分布诸舍利</span
  ><span>而起无量塔</span>
  <span>比丘比丘尼</span
  ><span>其数如恒沙</span
  ><span>倍复加精进</span
  ><span>以求无上道</span>
  <span>是妙光法师</span
  ><span>奉持佛法藏</span
  ><span>八十小劫中</span
  ><span>广宣法华经</span>
  <span>是诸八王子</span
  ><span>妙光所开化</span
  ><span>坚固无上道</span
  ><span>当见无数佛</span>
  <span>供养诸佛已</span
  ><span>随顺行大道</span
  ><span>相继得成佛</span
  ><span>转次而授记</span>
  <span>最后天中天</span
  ><span>号曰燃灯佛</span
  ><span>诸仙之导师</span
  ><span>度脱无量众</span>
  <span>是妙光法师</span
  ><span>时有一弟子</span
  ><span>心常怀懈怠</span
  ><span>贪着于名利</span>
  <span>求名利无厌</span
  ><span>多游族姓家</span
  ><span>弃舍所习诵</span
  ><span>废忘不通利</span>
  <span>以是因缘故</span
  ><span>号之为求名</span
  ><span>亦行众善业</span
  ><span>得见无数佛</span>
  <span>供养于诸佛</span
  ><span>随顺行大道</span
  ><span>具六波罗蜜</span
  ><span>今见释师子</span>
  <span>其后当作佛</span
  ><span>号名曰弥勒</span
  ><span>广度诸众生</span
  ><span>其数无有量</span>
  <span>彼佛灭度后</span
  ><span>懈怠者汝是</span
  ><span>妙光法师者</span
  ><span>今则我身是</span>
  <span>我见灯明佛</span
  ><span>本光瑞如此</span
  ><span>以是知今佛</span
  ><span>欲说法华经</span>
  <span>今相如本瑞</span
  ><span>是诸佛方便</span
  ><span>今佛放光明</span
  ><span>助发实相义</span>
  <span>诸人今当知</span
  ><span>合掌一心待</span
  ><span>佛当雨法雨</span
  ><span>充足求道者</span>
  <span>诸求三乘人</span
  ><span>若有疑悔者</span
  ><span>佛当为除断</span
  ><span>令尽无有余</span>
</div>

<div class="menu"><a href="/lotus-sutra/#/table-of-contents">目录</a></div>
