<!DOCTYPE html>
<html lang="zh">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <meta http-equiv="X-UA-Compatible" content="ie=edge" />
    <meta name="theme-color" content="#E7F0FA" />
    <link rel="stylesheet" href="style.css" />
    <title>大乘妙法莲花经 · 授记品第六</title>
  </head>
  <body>
    <div class="menu"><a href="index.html">目录</a></div>

    <hgroup>
      <h2>卷第三</h2>
      <h1>授记品第六</h1>
    </hgroup>

    <p>
      尔时，世尊说是偈已，告诸大众，唱如是言：我此弟子摩诃迦叶，于未来世，当得奉觐三百万亿诸佛世尊，供养恭敬，尊重赞叹，广宣诸佛无量大法。于最后身，得成为佛，名曰光明如来、应供、正遍知、明行足、善逝世间解、无上士、调御丈夫、天人师、佛、世尊。国名光德，劫名大庄严，佛寿十二小劫，正法住世二十小劫，像法亦住二十小劫。国界严饰，无诸秽恶、瓦砾荆棘、便利不净；其土平正，无有高下坑坎堆阜。琉璃为地，宝树行列，黄金为绳，以界道侧，散诸宝华，周遍清净。其国菩萨无量千亿，诸声闻众亦复无数，无有魔事，虽有魔及魔民，皆护佛法。尔时，世尊欲重宣此义，而说偈言：
    </p>
    <div class="commentary">
      <span class="commentary__sentence">告诸比丘</span
      ><span class="commentary__sentence">我以佛眼</span>
      <span class="commentary__sentence">见是迦叶</span
      ><span class="commentary__sentence">于未来世</span
      ><span class="commentary__sentence">过无数劫</span
      ><span class="commentary__sentence">当得作佛</span>
      <span class="commentary__sentence">而于来世</span
      ><span class="commentary__sentence">供养奉觐</span
      ><span class="commentary__sentence">三百万亿</span
      ><span class="commentary__sentence">诸佛世尊</span>
      <span class="commentary__sentence">为佛智慧</span
      ><span class="commentary__sentence">净修梵行</span
      ><span class="commentary__sentence">供养最上</span
      ><span class="commentary__sentence">二足尊已</span>
      <span class="commentary__sentence">修习一切</span
      ><span class="commentary__sentence">无上之慧</span
      ><span class="commentary__sentence">于最后身</span
      ><span class="commentary__sentence">得成为佛</span>
      <span class="commentary__sentence">其土清净</span
      ><span class="commentary__sentence">琉璃为地</span
      ><span class="commentary__sentence">多诸宝树</span
      ><span class="commentary__sentence">行列道侧</span>
      <span class="commentary__sentence">金绳界道</span
      ><span class="commentary__sentence">见者欢喜</span
      ><span class="commentary__sentence">常出好香</span
      ><span class="commentary__sentence">散众名华</span>
      <span class="commentary__sentence">种种奇妙</span
      ><span class="commentary__sentence">以为庄严</span
      ><span class="commentary__sentence">其地平正</span
      ><span class="commentary__sentence">无有丘坑</span>
      <span class="commentary__sentence">诸菩萨众</span
      ><span class="commentary__sentence">不可称计</span
      ><span class="commentary__sentence">其心调柔</span
      ><span class="commentary__sentence">逮大神通</span
      ><span class="commentary__sentence">奉持诸佛</span
      ><span class="commentary__sentence">大乘经典</span>
      <span class="commentary__sentence">诸声闻众</span
      ><span class="commentary__sentence">无漏后身</span
      ><span class="commentary__sentence">法王之子</span
      ><span class="commentary__sentence">亦不可计</span
      ><span class="commentary__sentence">乃以天眼</span
      ><span class="commentary__sentence">不能数知</span>
      <span class="commentary__sentence">其佛当寿</span
      ><span class="commentary__sentence">十二小劫</span
      ><span class="commentary__sentence">正法住世</span
      ><span class="commentary__sentence">二十小劫</span
      ><span class="commentary__sentence">像法亦住</span
      ><span class="commentary__sentence">二十小劫</span>
      <span class="commentary__sentence">光明世尊</span
      ><span class="commentary__sentence">其事如是</span>
    </div>

    <p>
      尔时，大目犍连、须菩提、摩诃迦旃延等，皆悉悚栗，一心合掌，瞻仰尊颜，目不暂舍，即共同声而说偈言：
    </p>
    <div class="commentary">
      <span class="commentary__sentence">大雄猛世尊</span
      ><span class="commentary__sentence">诸释之法王</span
      ><span class="commentary__sentence">哀愍我等故</span
      ><span class="commentary__sentence">而赐佛音声</span>
      <span class="commentary__sentence">若知我深心</span
      ><span class="commentary__sentence">见为授记者</span
      ><span class="commentary__sentence">如以甘露洒</span
      ><span class="commentary__sentence">除热得清凉</span>
      <span class="commentary__sentence">如从饥国来</span
      ><span class="commentary__sentence">忽遇大王膳</span
      ><span class="commentary__sentence">心犹怀疑惧</span
      ><span class="commentary__sentence">未敢即便食</span>
      <span class="commentary__sentence">若复得王教</span
      ><span class="commentary__sentence">然后乃敢食</span>
      <span class="commentary__sentence">我等亦如是</span
      ><span class="commentary__sentence">每惟小乘过</span
      ><span class="commentary__sentence">不知当云何</span
      ><span class="commentary__sentence">得佛无上慧</span>
      <span class="commentary__sentence">虽闻佛音声</span
      ><span class="commentary__sentence">言我等作佛</span
      ><span class="commentary__sentence">心尚怀忧惧</span
      ><span class="commentary__sentence">如未敢便食</span>
      <span class="commentary__sentence">若蒙佛授记</span
      ><span class="commentary__sentence">尔乃快安乐</span>
      <span class="commentary__sentence">大雄猛世尊</span
      ><span class="commentary__sentence">常欲安世间</span
      ><span class="commentary__sentence">愿赐我等记</span
      ><span class="commentary__sentence">如饥须教食</span>
    </div>

    <p>
      尔时，世尊知诸大弟子心之所念，告诸比丘：是须菩提，于当来世，奉觐三百万亿那由他佛，供养恭敬，尊重赞叹，常修梵行，具菩萨道。于最后身，得成为佛，号曰名相如来、应供、正遍知、明行足、善逝世间解、无上士、调御丈夫、天人师、佛、世尊。劫名有宝，国名宝生，其土平正，玻璃为地，宝树庄严，无诸丘坑、沙砾、荆棘、便利之秽，宝华覆地，周
      遍清净。其土人民，皆处宝台珍妙楼阁。声闻弟子，无量无边，算数譬喻所不能知。诸菩萨众，无数千万亿那由他。佛寿十二小劫，正法住世二十小劫，像法亦住二十小劫。其佛常处虚空，为众说法，度脱无量菩萨及声闻众。尔时，世尊欲重宣此义，而说偈言：
    </p>
    <div class="commentary">
      <span class="commentary__sentence">诸比丘众</span
      ><span class="commentary__sentence">今告汝等</span
      ><span class="commentary__sentence">皆当一心</span
      ><span class="commentary__sentence">听我所说</span>
      <span class="commentary__sentence">我大弟子</span
      ><span class="commentary__sentence">须菩提者</span
      ><span class="commentary__sentence">当得作佛</span
      ><span class="commentary__sentence">号曰名相</span>
      <span class="commentary__sentence">当供无数</span
      ><span class="commentary__sentence">万亿诸佛</span
      ><span class="commentary__sentence">随佛所行</span
      ><span class="commentary__sentence">渐具大道</span>
      <span class="commentary__sentence">最后身得</span
      ><span class="commentary__sentence">三十二相</span
      ><span class="commentary__sentence">端正姝妙</span
      ><span class="commentary__sentence">犹如宝山</span>
      <span class="commentary__sentence">其佛国土</span
      ><span class="commentary__sentence">严净第一</span
      ><span class="commentary__sentence">众生见者</span
      ><span class="commentary__sentence">无不爱乐</span>
      <span class="commentary__sentence">佛于其中</span
      ><span class="commentary__sentence">度无量众</span
      ><span class="commentary__sentence">其佛法中</span
      ><span class="commentary__sentence">多诸菩萨</span>
      <span class="commentary__sentence">皆悉利根</span
      ><span class="commentary__sentence">转不退轮</span
      ><span class="commentary__sentence">彼国常以</span
      ><span class="commentary__sentence">菩萨庄严</span>
      <span class="commentary__sentence">诸声闻众</span
      ><span class="commentary__sentence">不可称数</span
      ><span class="commentary__sentence">皆得三明</span
      ><span class="commentary__sentence">具六神通</span>
      <span class="commentary__sentence">住八解脱</span
      ><span class="commentary__sentence">有大威德</span>
      <span class="commentary__sentence">其佛说法</span
      ><span class="commentary__sentence">现于无量</span
      ><span class="commentary__sentence">神通变化</span
      ><span class="commentary__sentence">不可思议</span>
      <span class="commentary__sentence">诸天人民</span
      ><span class="commentary__sentence">数如恒沙</span
      ><span class="commentary__sentence">皆共合掌</span
      ><span class="commentary__sentence">听受佛语</span>
      <span class="commentary__sentence">其佛当寿</span
      ><span class="commentary__sentence">十二小劫</span
      ><span class="commentary__sentence">正法住世</span
      ><span class="commentary__sentence">二十小劫</span
      ><span class="commentary__sentence">像法亦住</span
      ><span class="commentary__sentence">二十小劫</span>
    </div>

    <p>
      尔时，世尊复告诸比丘众：我今语汝，是大迦旃延，于当来世，以诸供具，供养奉事八千亿佛，恭敬尊重。诸佛灭后，各起塔庙，高千由旬，纵广正等五百由旬，以金、银、琉璃、砗磲、玛瑙、真珠、玫瑰，七宝合成；众华、璎珞、涂香、末香、烧香、缯盖、幢幡，供养塔庙。过是已后，当复供养二万亿佛，亦复如是。供养是诸佛已，具菩萨道。当得作佛，号曰閰浮那提金光如来、应供、正遍知、明行足、善逝世间解、无上士、调御丈夫、天人师、佛、世尊。其土平正，玻璃为地，宝树庄严，黄金为绳，以界道侧，妙华覆地，周遍清净，见者欢喜。无四恶道，地狱、饿鬼、畜生、阿修罗道。多有天人，诸声闻众，及诸菩萨，无量万亿，庄严其国。佛寿十二小劫，正法住世二十小劫，像法亦住二十小劫。尔时，世尊欲重宣此义，而说偈言：
    </p>
    <div class="commentary">
      <span class="commentary__sentence">诸比丘众</span
      ><span class="commentary__sentence">皆一心听</span
      ><span class="commentary__sentence">如我所说</span
      ><span class="commentary__sentence">真实无异</span>
      <span class="commentary__sentence">是迦旃延</span
      ><span class="commentary__sentence">当以种种</span
      ><span class="commentary__sentence">妙好供具</span
      ><span class="commentary__sentence">供养诸佛</span>
      <span class="commentary__sentence">诸佛灭后</span
      ><span class="commentary__sentence">起七宝塔</span
      ><span class="commentary__sentence">亦以华香</span
      ><span class="commentary__sentence">供养舍利</span>
      <span class="commentary__sentence">其最后身</span
      ><span class="commentary__sentence">得佛智慧</span
      ><span class="commentary__sentence">成等正觉</span>
      <span class="commentary__sentence">国土清净</span
      ><span class="commentary__sentence">度脱无量</span
      ><span class="commentary__sentence">万亿众生</span
      ><span class="commentary__sentence">皆为十方</span>
      <span class="commentary__sentence">之所供养</span
      ><span class="commentary__sentence">佛之光明</span
      ><span class="commentary__sentence">无能胜者</span
      ><span class="commentary__sentence">其佛号曰</span>
      <span class="commentary__sentence">閰浮金光</span
      ><span class="commentary__sentence">菩萨声闻</span
      ><span class="commentary__sentence">断一切有</span
      ><span class="commentary__sentence">无量无数</span>
      <span class="commentary__sentence">庄严其国</span>
    </div>

    <p>
      尔时，世尊复告大众：我今语汝，是大目犍连，当以种种供具，供养八千诸佛，恭敬尊重。诸佛灭后，各起塔庙，高千由旬，纵广正等五百由旬，以金、银、琉璃、砗磲、玛瑙、真珠、玫瑰，七宝合成；众华、璎珞、涂香、末香、烧香、缯盖、幢幡，以用供养。过是已后，当复供养，二百万亿诸佛，亦复如是。当得成佛，号曰多摩罗跋栴檀香如来、应供、正遍知、明行足、善逝世间解、无上士、调御丈夫、天人师、佛、世尊。劫名喜满，国名意乐，其土平正，玻璃为地，宝树庄严，散真珠华，周遍清净，见者欢喜。多诸天人，菩萨声闻其数无量。佛寿二十四小劫，正法住世四十小劫，像法亦住四十小劫。尔时，世尊欲重宣此义，而说偈言：
    </p>
    <div class="commentary">
      <span class="commentary__sentence">我此弟子</span
      ><span class="commentary__sentence">大目犍连</span
      ><span class="commentary__sentence">舍是身已</span
      ><span class="commentary__sentence">得见八千</span>
      <span class="commentary__sentence">二百万亿</span
      ><span class="commentary__sentence">诸佛世尊</span
      ><span class="commentary__sentence">为佛道故</span
      ><span class="commentary__sentence">供养恭敬</span>
      <span class="commentary__sentence">于诸佛所</span
      ><span class="commentary__sentence">常修梵行</span
      ><span class="commentary__sentence">于无量劫</span
      ><span class="commentary__sentence">奉持佛法</span>
      <span class="commentary__sentence">诸佛灭后</span
      ><span class="commentary__sentence">起七宝塔</span
      ><span class="commentary__sentence">长表金刹</span
      ><span class="commentary__sentence">华香伎乐</span>
      <span class="commentary__sentence">而以供养</span
      ><span class="commentary__sentence">诸佛塔庙</span>
      <span class="commentary__sentence">渐渐具足</span
      ><span class="commentary__sentence">菩萨道已</span
      ><span class="commentary__sentence">于意乐国</span
      ><span class="commentary__sentence">而得作佛</span>
      <span class="commentary__sentence">号多摩罗</span
      ><span class="commentary__sentence">旃檀之香</span
      ><span class="commentary__sentence">其佛寿命</span
      ><span class="commentary__sentence">二十四劫</span>
      <span class="commentary__sentence">常为天人</span
      ><span class="commentary__sentence">演说佛道</span
      ><span class="commentary__sentence">声闻无量</span
      ><span class="commentary__sentence">如恒河沙</span>
      <span class="commentary__sentence">三明六通</span
      ><span class="commentary__sentence">有大威德</span
      ><span class="commentary__sentence">菩萨无数</span
      ><span class="commentary__sentence">志固精进</span>
      <span class="commentary__sentence">于佛智慧</span
      ><span class="commentary__sentence">皆不退转</span>
      <span class="commentary__sentence">佛灭度后</span
      ><span class="commentary__sentence">正法当住</span
      ><span class="commentary__sentence">四十小劫</span
      ><span class="commentary__sentence">像法亦尔</span>
      <span class="commentary__sentence">我诸弟子</span
      ><span class="commentary__sentence">威德具足</span
      ><span class="commentary__sentence">其数五百</span
      ><span class="commentary__sentence">皆当授记</span>
      <span class="commentary__sentence">于未来世</span
      ><span class="commentary__sentence">咸得成佛</span
      ><span class="commentary__sentence">我及汝等</span
      ><span class="commentary__sentence">宿世因缘</span>
      <span class="commentary__sentence">吾今当说</span
      ><span class="commentary__sentence">汝等善听</span>
    </div>
  
    <div class="menu"><a href="index.html">目录</a></div>
  </body>
</html>
