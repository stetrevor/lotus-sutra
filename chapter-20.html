<!DOCTYPE html>
<html lang="zh">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <meta http-equiv="X-UA-Compatible" content="ie=edge" /> 
    <link rel="icon" type="image/png" href="icon.png" />
    <meta name="theme-color" content="#f7ebde" />
    <link rel="stylesheet" href="style.css" />
    <title>大乘妙法莲花经 · 常不轻菩萨品第廿</title>
  </head>
  <body>
    <div class="menu"><a href="index.html">目录</a></div>

    <hgroup>
      <h2>卷第六</h2>
      <h1>常不轻菩萨品第廿</h1>
    </hgroup>

    <p>
      尔时，佛告得大势菩萨摩诃萨：汝今当知！若比丘、比丘尼、优婆塞、优婆夷，持法华经者，若有恶口骂詈诽谤，获大罪报，如前所说。其所得功德，如向所说，眼耳鼻舌身意清净。得大势！乃往古昔，过无量无边不可思议阿僧祇劫，有佛名威音王如来、应供、正遍知、明行足、善逝世间解、无上士、调御丈夫、天人师、佛、世尊，劫名离衰，国名大成。其威音王佛，于彼世中，为天、人、阿修罗说法。为求声闻者，说应四谛法，度生老病死，究竟涅槃；为求辟支佛者，说应十二因缘法；为诸菩萨，因阿耨多罗三藐三菩提，说应六波罗蜜法，究竟佛慧。得大势！是威音王佛，寿四十万亿那由他恒河沙劫，正法住世劫数，如一阎浮提微尘，像法住世劫数，如四天下微尘，其佛饶益众生已，然后灭度。正法像法灭尽之后，于此国土，复有佛出，亦号威音王如来、应供、正遍知、明行足、善逝、世间解、无上士、调御丈夫、天人师、佛、世尊，如是次第有二万亿佛，皆同一号。最初威音王如来，既已灭度，正法灭后，于像法中，增上慢比丘有大势力。尔时，有一菩萨比丘，名常不轻。得大势！以何因缘，名常不轻？是比丘凡有所见，若比丘、比丘尼、优婆塞、优婆夷，皆悉礼拜赞叹，而作是言：我深敬汝等，不敢轻慢；所以者何？汝等皆行菩萨道，当得作佛。而是比丘不专读诵经典，但行礼拜，乃至远见四众，亦复故往礼拜赞叹，而作是言：我不敢轻于汝等，汝等皆当作佛。四众之中，有生瞋恚，心不净者，恶口骂詈言：是无智比丘，从何所来？自言我不轻汝，而与我等授记，当得作佛；我等不用如是虚妄授记。如此经历多年，常被骂詈，不生瞋恚，常作是言：汝当作佛。说是语时，众人或以杖木瓦石而打掷之，避走远住，犹高声唱言：我不敢轻于汝等，汝等皆当作佛。以其常作是语故，增上慢比丘、比丘尼、优婆塞、优婆夷，号之为常不轻。是比丘临欲终时，于虚空中，具闻威音王佛，先所说法华经二十千万亿偈，悉能受持，即得如上眼根清净，耳鼻舌身意根清净。得是六根清净已，更增寿命二百万亿那由他岁，广为人说是法华经。于时增上慢四众，比丘、比丘尼、优婆塞、优婆夷，轻贱是人为作不轻名者，见其得大神通力、乐说辩力、大善寂力，闻其所说，皆信伏随从。是菩萨复化千万亿众，令住阿耨多罗三藐三菩提。命终之后，得值二千亿佛，皆号日月灯明，于其法中，说是法华经。以是因缘，复值二千亿佛，同号云自在灯王，于此诸佛法中，受持读诵，为诸四众说此经典故，得是常眼清净，耳鼻舌身意诸根清净，于四众中说法，心无所畏。得大势！是常不轻菩萨摩诃萨，供养如是若干诸佛，恭敬尊重赞叹，种诸善根；于后复值千万亿佛，亦于诸佛法中，说是经典，功德成就，当得作佛。得大势！于意云何？尔时常不轻菩萨，岂异人乎？则我身是！若我于宿世，不受持读诵此经，为他人说者，不能疾得阿耨多罗三藐三菩提。我于先佛所，受持读诵此经，为人说故，疾得阿耨多罗三藐三菩提。得大势！彼时四众，比丘、比丘尼、优婆塞、优婆夷，以瞋恚意，轻贱我故，二百亿劫常不值佛、不闻法、不见僧，千劫于阿鼻地狱受大苦恼。毕是罪已，复遇常不轻菩萨，教化阿耨多罗三藐三菩提。得大势，于汝意云何？尔时四众常轻是菩萨者，岂异人乎？今此会中，跋陀婆罗等五百菩萨，师子月等五百比丘，尼思佛等五百优婆塞，皆于阿耨多罗三藐三菩提不退转者是。得大势！当知是法华经，大饶益诸菩萨摩诃萨，能令至于阿耨多罗三藐三菩提。是故诸菩萨摩诃萨，于如来灭后，常应受持、读诵、解说、书写是经。尔时，世尊欲重宣此义，而说偈言：
    </p>
    <div class="commentary">
      <span class="commentary__sentence">过去有佛</span
      ><span class="commentary__sentence">号威音王</span
      ><span class="commentary__sentence">神智无量</span
      ><span class="commentary__sentence">将导一切</span>
      <span class="commentary__sentence">天人龙神</span
      ><span class="commentary__sentence">所共供养</span>
      <span class="commentary__sentence">是佛灭后</span
      ><span class="commentary__sentence">法欲尽时</span
      ><span class="commentary__sentence">有一菩萨</span
      ><span class="commentary__sentence">名常不轻</span>
      <span class="commentary__sentence">时诸四众</span
      ><span class="commentary__sentence">计着于法</span>
      <span class="commentary__sentence">不轻菩萨</span
      ><span class="commentary__sentence">往到其所</span
      ><span class="commentary__sentence">而语之言</span
      ><span class="commentary__sentence">我不轻汝</span>
      <span class="commentary__sentence">汝等行道</span
      ><span class="commentary__sentence">皆当作佛</span
      ><span class="commentary__sentence">诸人闻已</span
      ><span class="commentary__sentence">轻毁骂詈</span>
      <span class="commentary__sentence">不轻菩萨</span
      ><span class="commentary__sentence">能忍受之</span>
      <span class="commentary__sentence">其罪毕已</span
      ><span class="commentary__sentence">临命终时</span
      ><span class="commentary__sentence">得闻此经</span
      ><span class="commentary__sentence">六根清净</span>
      <span class="commentary__sentence">神通力故</span
      ><span class="commentary__sentence">增益寿命</span
      ><span class="commentary__sentence">复为诸人</span
      ><span class="commentary__sentence">广说是经</span>
      <span class="commentary__sentence">诸着法众</span
      ><span class="commentary__sentence">皆蒙菩萨</span
      ><span class="commentary__sentence">教化成就</span
      ><span class="commentary__sentence">令住佛道</span>
      <span class="commentary__sentence">不轻命终</span
      ><span class="commentary__sentence">值无数佛</span
      ><span class="commentary__sentence">说是经故</span
      ><span class="commentary__sentence">得无量福</span>
      <span class="commentary__sentence">渐具功德</span
      ><span class="commentary__sentence">疾成佛道</span>
      <span class="commentary__sentence">彼时不轻</span
      ><span class="commentary__sentence">则我身是</span
      ><span class="commentary__sentence">时四部众</span
      ><span class="commentary__sentence">着法之者</span>
      <span class="commentary__sentence">闻不轻言</span
      ><span class="commentary__sentence">汝当作佛</span
      ><span class="commentary__sentence">以是因缘</span
      ><span class="commentary__sentence">值无数佛</span>
      <span class="commentary__sentence">此会菩萨</span
      ><span class="commentary__sentence">五百之众</span
      ><span class="commentary__sentence">并及四部</span
      ><span class="commentary__sentence">清信士女</span>
      <span class="commentary__sentence">今于我前</span
      ><span class="commentary__sentence">听法者是</span>
      <span class="commentary__sentence">我于前世</span
      ><span class="commentary__sentence">劝是诸人</span
      ><span class="commentary__sentence">听受斯经</span
      ><span class="commentary__sentence">第一之法</span>
      <span class="commentary__sentence">开示教人</span
      ><span class="commentary__sentence">令住涅槃</span
      ><span class="commentary__sentence">世世受持</span
      ><span class="commentary__sentence">如是经典</span>
      <span class="commentary__sentence">亿亿万劫</span
      ><span class="commentary__sentence">至不可议</span
      ><span class="commentary__sentence">时乃得闻</span
      ><span class="commentary__sentence">是法华经</span>
      <span class="commentary__sentence">亿亿万劫</span
      ><span class="commentary__sentence">至不可议</span
      ><span class="commentary__sentence">诸佛世尊</span
      ><span class="commentary__sentence">时说是经</span>
      <span class="commentary__sentence">是故行者</span
      ><span class="commentary__sentence">于佛灭后</span
      ><span class="commentary__sentence">闻如是经</span
      ><span class="commentary__sentence">勿生疑惑</span>
      <span class="commentary__sentence">应当一心</span
      ><span class="commentary__sentence">广说此经</span
      ><span class="commentary__sentence">世世值佛</span
      ><span class="commentary__sentence">疾成佛道</span>
    </div>
  
    <div class="menu"><a href="index.html">目录</a></div>
  </body>
</html>
