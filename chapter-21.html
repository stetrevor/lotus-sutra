<!DOCTYPE html>
<html lang="zh">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <meta http-equiv="X-UA-Compatible" content="ie=edge" />
    <meta name="theme-color" content="#E7F0FA" />
    <link rel="stylesheet" href="style.css" />
    <title>大乘妙法莲花经 · 如来神力品第廿一</title>
  </head>
  <body>
    <div class="menu"><a href="index.html">目录</a></div>

    <hgroup>
      <h2>卷第六</h2>
      <h1>如来神力品第廿一</h1>
    </hgroup>

    <p>
      尔时，千世界微尘等菩萨摩诃萨从地涌出者，皆于佛前，一心合掌，瞻仰尊颜，而白佛言：世尊！我等于佛灭后，世尊分身所在国土灭度之处，当广说此经，所以者何？我等亦自欲得是真净大法，受持、读诵、解说、书写，而供养之。尔时，世尊于文殊师利等，无量百千万亿旧住娑婆世界菩萨摩诃萨，及诸比丘、比丘尼、优婆塞、优婆夷、天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，一切众前，现大神力、出广长舌，上至梵世；一切毛孔，放于无量无数色光，皆悉遍照十方世界。众宝树下，师子座上诸佛，亦复如是，出广长舌，放无量光。释迦牟尼佛，及宝树下诸佛，现神力时，满百千岁，然后还摄舌相。一时謦欬，俱共弹指，是二音声，遍至十方诸佛世界，地皆六种震动。其中众生，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，以佛神力故，皆见此娑婆世界，无量无边百千万亿众宝树下师子座上诸佛；及见释迦牟尼佛共多宝如来，在宝塔中坐师子座；又见无量无边百千万亿菩萨摩诃萨，及诸四众，恭敬围绕释迦牟尼佛。既见是已，皆大欢喜，得未曾有。即时，诸天于虚空中，高声唱言：过此无量无边百千万亿阿僧祇世界，有国名娑婆，是中有佛，名释迦牟尼。今为诸菩萨摩诃萨说大乘经，名妙法莲华，教菩萨法，佛所护念。汝等当深心随喜，亦当礼拜供养释迦牟尼佛。彼诸众生，闻虚空中声已，合掌向娑婆世界，作如是言：南无释迦牟尼佛！南无释迦牟尼佛！以种种华、香、璎珞、幡盖，及诸严身之具，珍宝妙物，皆共遥散娑婆世界。所散诸物，从十方来，譬如云集，变成宝帐，遍覆此间诸佛之上。于时，十方世界通达无碍，如一佛土。尔时，佛告上行等菩萨大众：诸佛神力，如是无量无边，不可思议。若我以是神力，于无量无边百千万亿阿僧祇劫，为嘱累故，说此经功德，犹不能尽。以要言之，如来一切所有之法，如来一切自在神力，如来一切秘要之藏，如来一切甚深之事，皆于此经宣示显说。是故汝等于如来灭后，应一心受持、读诵、解说、书写，如说修行。所在国土，若有受持、读诵、解说、书写，如说修行，若经卷所住之处，若于园中，若于林中，若于树下，若于僧坊，若白衣舍，若在殿堂，若山谷旷野，是中皆应起塔供养。所以者何？当知是处，即是道场。诸佛于此，得阿耨多罗三藐三菩提；诸佛于此，转于法轮；诸佛于此，而般涅槃。尔时，世尊欲重宣此义，而说偈言：
    </p>
    <div class="commentary">
      <span class="commentary__sentence">诸佛救世者</span
      ><span class="commentary__sentence">住于大神通</span
      ><span class="commentary__sentence">为悦众生故</span
      ><span class="commentary__sentence">现无量神力</span>
      <span class="commentary__sentence">舌相至梵天</span
      ><span class="commentary__sentence">身放无数光</span
      ><span class="commentary__sentence">为求佛道者</span
      ><span class="commentary__sentence">现此希有事</span>
      <span class="commentary__sentence">诸佛謦欬声</span
      ><span class="commentary__sentence">及弹指之声</span
      ><span class="commentary__sentence">周闻十方国</span
      ><span class="commentary__sentence">地皆六种动</span>
      <span class="commentary__sentence">以佛灭度后</span
      ><span class="commentary__sentence">能持是经故</span
      ><span class="commentary__sentence">诸佛皆欢喜</span
      ><span class="commentary__sentence">现无量神力</span>
      <span class="commentary__sentence">嘱累是经故</span
      ><span class="commentary__sentence">赞美受持者</span
      ><span class="commentary__sentence">于无量劫中</span
      ><span class="commentary__sentence">犹故不能尽</span>
      <span class="commentary__sentence">是人之功德</span
      ><span class="commentary__sentence">无边无有穷</span
      ><span class="commentary__sentence">如十方虚空</span
      ><span class="commentary__sentence">不可得边际</span>
      <span class="commentary__sentence">能持是经者</span
      ><span class="commentary__sentence">则为已见我</span
      ><span class="commentary__sentence">亦见多宝佛</span
      ><span class="commentary__sentence">及诸分身者</span>
      <span class="commentary__sentence">又见我今日</span
      ><span class="commentary__sentence">教化诸菩萨</span>
      <span class="commentary__sentence">能持是经者</span
      ><span class="commentary__sentence">令我及分身</span
      ><span class="commentary__sentence">灭度多宝佛</span
      ><span class="commentary__sentence">一切皆欢喜</span>
      <span class="commentary__sentence">十方现在佛</span
      ><span class="commentary__sentence">并过去未来</span
      ><span class="commentary__sentence">亦见亦供养</span
      ><span class="commentary__sentence">亦令得欢喜</span>
      <span class="commentary__sentence">诸佛坐道场</span
      ><span class="commentary__sentence">所得秘要法</span
      ><span class="commentary__sentence">能持是经者</span
      ><span class="commentary__sentence">不久亦当得</span>
      <span class="commentary__sentence">能持是经者</span
      ><span class="commentary__sentence">于诸法之义</span
      ><span class="commentary__sentence">名字及言辞</span
      ><span class="commentary__sentence">乐说无穷尽</span>
      <span class="commentary__sentence">如风于空中</span
      ><span class="commentary__sentence">一切无障碍</span>
      <span class="commentary__sentence">于如来灭后</span
      ><span class="commentary__sentence">知佛所说经</span
      ><span class="commentary__sentence">因缘及次第</span
      ><span class="commentary__sentence">随义如实说</span>
      <span class="commentary__sentence">如日月光明</span
      ><span class="commentary__sentence">能除诸幽冥</span
      ><span class="commentary__sentence">斯人行世间</span
      ><span class="commentary__sentence">能灭众生闇</span>
      <span class="commentary__sentence">教无量菩萨</span
      ><span class="commentary__sentence">毕竟住一乘</span>
      <span class="commentary__sentence">是故有智者</span
      ><span class="commentary__sentence">闻此功德利</span
      ><span class="commentary__sentence">于我灭度后</span
      ><span class="commentary__sentence">应受持斯经</span>
      <span class="commentary__sentence">是人于佛道</span
      ><span class="commentary__sentence">决定无有疑</span>
    </div>
  
    <div class="menu"><a href="index.html">目录</a></div>
  </body>
</html>
