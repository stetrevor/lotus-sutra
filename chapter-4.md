<div class="menu"><a href="/lotus-sutra/#/table-of-contents">目录</a></div>
<hgroup>
  <h2>卷第二</h2>
  <h1>信解品第四</h1>
</hgroup>
<p>
  尔时，慧命须菩提、摩诃迦旃延、摩诃迦叶、摩诃目犍连，从佛所闻未曾有法，世尊授舍利弗阿耨多罗三藐三菩提记，发希有心，欢喜踊跃；即从座起，整衣服，偏袒右肩，右膝着地，一心合掌，屈躬恭敬，瞻仰尊颜，而白佛言：我等居僧之首，年并朽迈，自谓已得涅槃，无所堪任，不复进求阿耨多罗三藐三菩提。世尊往昔说法既久，我时在座，身体疲懈，但念空、无相、无作，于菩萨法，游戏神通，净佛国土，成就众生，心不喜乐。所以者何？世尊令我等，出于三界，得涅槃证。又今我等，年已朽迈，于佛教化菩萨阿耨多罗三藐三菩提，不生一念好乐之心。我等今于佛前，闻授声闻阿耨多罗三藐三菩提记，心甚欢喜，得未曾有；不谓于今，忽然得闻希有之法，深自庆幸，获大善利，无量珍宝，不求自得。
</p>
<p>
  世尊！我等今者，乐说譬喻，以明斯义。譬若有人，年既幼稚，舍父逃逝，久住他国，或十、二十，至五十岁。年既长大，加复穷困，驰骋四方，以求衣食；渐渐游行，遇向本国。其父先来，求子不得，中止一城。其家大富，财宝无量，金、银、
  琉璃、珊瑚、琥珀、玻璃珠等，其诸仓库，悉皆盈溢；多有僮仆，臣佐吏民，象马车乘，牛羊无数，出入息利，乃遍他国；商估贾客亦甚众多。时贫穷子，游诸聚落，经历国邑，遂到其父所止之城。父每念子，与子离别五十余年，而未曾向人说如此事。但自思惟，心怀悔恨，自念老朽，多有财物，金银珍宝，仓库盈溢，无有子息；一旦终殁，财物散失，无所委付，是以慇懃，每忆其子。复作是念：我若得子，委付财物，坦然快乐，无复忧虑。
</p>
<p>
  世尊！尔时，穷子佣赁展转，遇到父舍，住立门侧，遥见其父踞师子床，宝几承足。诸婆罗门、刹利、居士，皆恭敬围绕；以真珠璎珞，价值千万，庄严其身；吏民僮仆，手执白拂，侍立左右；覆以宝帐，垂诸华幡，香水洒地，散众名华，罗列宝物，出内取与，有如是等种种严饰，威德特尊。穷子见父有大力势，即怀恐怖，悔来至此，窃作是念：此或是王，或是王等，非我佣力得物之处，不如往至贫里，肆力有地，衣食易得；若久住此，或见逼迫，强使我作。作是念已，疾走而去。时富长者，于师子座，见子便识，心大欢喜，即作是念：我财物库藏，今有所付；我常思念此子，无由见之，而忽自来，甚适我愿；我虽年朽，犹故贪惜。即遣傍人，急追将还。
</p>
<p>
  尔时，使者疾走往捉，穷子惊愕，称怨大唤：我不相犯，何为见捉？使者执之逾急，强牵将还。于时穷子自念无罪，而被囚执，此必定死，转更惶怖，闷绝躄地。父遥见之，而语使言：不须此人，勿强将来，以冷水洒面，令得醒悟，莫复与语。所以者何？父知其子，志意下劣，自知豪贵，为子所难；审知是子，而以方便，不语他人，云是我子。使者语之，我今放汝，随意所趣。穷子欢喜，得未曾有，从地而起，往至贫里，以求衣食。
</p>
<p>
  尔时，长者将欲诱引其子，而设方便；密遣二人，形色憔悴，无威德者，汝可诣彼，徐语穷子，此有作处，倍与汝直。穷子若许，将来使作。若言欲何所作，便可语之，雇汝除粪，我等二人，亦共汝作。时二使人，即求穷子；既已得之，具陈上事。尔时，穷子先取其价，寻与除粪。其父见子，愍而怪之。又以他日，于窗牖中，遥见子身，羸瘦憔悴，粪土尘坌，污秽不净。即脱璎珞、细软上服、严饰之具，更着粗弊垢腻之衣；尘土坌身，右手执持除粪之器，状有所畏。语诸作人，汝等勤作，勿得懈息，以方便故，得近其子。后复告言：咄！男子，汝常此作，勿复余去，当加汝价。诸有所须，盆器米面盐醋之属，莫自疑难，亦有老弊使人，须者相给，好自安意；我如汝父，勿复忧虑。所以者何？我年老大，而汝少壮，汝常作时，无有欺、怠、瞋恨、怨言，都不见汝有此诸恶，如余作人；自今已后，如所生子。即时长者更与作字，名之为儿。尔时，穷子虽欣此遇，犹故自谓客作贱人。由是之故，于二十年中，常令除粪。过是已后，心相体信，入出无难，然其所止，犹在本处。
</p>
<p>
  世尊！尔时长者有疾，自知将死不久，语穷子言：我今多有金银珍宝，仓库盈溢，其中多少，所应取与，汝悉知之，我心如是，当体此意。所以者何？今我与汝，便为不异，宜加用心，无令漏失。尔时，穷子即受教敕，领知众物，金银珍宝，及诸库藏，而无希取一餐之意，然其所止，故在本处，下劣之心，亦未能舍。复经少时，父知子意渐以通泰，成就大志，自鄙先心。临欲终时，而命其子，并会亲族、国王、大臣、刹利、居士，皆悉己集，即自宣言：诸君当知，此是我子，我之所生，于某城中，舍吾逃走，竛竮辛苦五十余年，其本字某，我名某甲，昔在本城怀忧推觅，忽于此间遇会得之，此实我子，我实其父，今我所有一切财物，皆是子有，先所出内是子所知。世尊！是时穷子闻父此言，即大欢喜，得未曾有，而作是念：我本无心有所希求，今此宝藏自然而至。
</p>
<p>
  世尊！大富长者则是如来，我等皆似佛子；如来常说，我等为子。世尊！我等以三苦故，于生死中，受诸热恼，迷惑无知，乐着小法。今日，世尊令我等思惟，蠲除诸法戏论之粪，我等于中，勤加精进，得至涅槃一日之价；既得此已，心大欢喜，自以为足，便自谓言，于佛法中勤精进故，所得弘多。然世尊先知我等，心着弊欲，乐于小法，便见纵舍，不为分别，汝等当有如来知见宝藏之分。世尊以方便力，说如来智慧，我等从佛得涅槃一日之价，以为大得；于此大乘，无有志求。我等又因如来智慧，为诸菩萨开示演说，而自于此无有志愿。所以者何？佛知我等心乐小法，以方便力，随我等说，而我等不知真是佛子。今我等方知，世尊于佛智慧，无所吝惜。所以者何？我等昔来真是佛子，而但乐小法，若我等有乐大之心，佛则为我说大乘法，于此经中，唯说一乘，而昔于菩萨前，毁訾声闻乐小法者，然佛实以大乘教化；是故我等，说本无心有所希求。今法王大宝自然而至，如佛子所应得者皆已得之。尔时，摩诃迦叶欲重宣此义，而说偈言：
</p>
<div class="commentary">
  <span class="commentary__sentence">我等今日</span
  ><span class="commentary__sentence">闻佛音教</span
  ><span class="commentary__sentence">欢喜踊跃</span
  ><span class="commentary__sentence">得未曾有</span>
  <span class="commentary__sentence">佛说声闻</span
  ><span class="commentary__sentence">当得作佛</span
  ><span class="commentary__sentence">无上宝聚</span
  ><span class="commentary__sentence">不求自得</span>
  <span class="commentary__sentence">譬如童子</span
  ><span class="commentary__sentence">幼稚无识</span
  ><span class="commentary__sentence">舍父逃逝</span
  ><span class="commentary__sentence">远到他土</span>
  <span class="commentary__sentence">周流诸国</span
  ><span class="commentary__sentence">五十余年</span>
  <span class="commentary__sentence">其父忧念</span
  ><span class="commentary__sentence">四方推求</span
  ><span class="commentary__sentence">求之既疲</span
  ><span class="commentary__sentence">顿止一城</span>
  <span class="commentary__sentence">造立舍宅</span
  ><span class="commentary__sentence">五欲自娱</span
  ><span class="commentary__sentence">其家巨富</span
  ><span class="commentary__sentence">多诸金银</span>
  <span class="commentary__sentence">砗磲玛瑙</span
  ><span class="commentary__sentence">真珠琉璃</span
  ><span class="commentary__sentence">象马牛羊</span
  ><span class="commentary__sentence">辇舆车乘</span>
  <span class="commentary__sentence">田业僮仆</span
  ><span class="commentary__sentence">人民众多</span
  ><span class="commentary__sentence">出入息利</span
  ><span class="commentary__sentence">乃遍他国</span>
  <span class="commentary__sentence">商估贾人</span
  ><span class="commentary__sentence">无处不有</span
  ><span class="commentary__sentence">千万亿众</span
  ><span class="commentary__sentence">围绕恭敬</span>
  <span class="commentary__sentence">常为王者</span
  ><span class="commentary__sentence">之所爱念</span
  ><span class="commentary__sentence">群臣豪族</span
  ><span class="commentary__sentence">皆共宗重</span>
  <span class="commentary__sentence">以诸缘故</span
  ><span class="commentary__sentence">往来者众</span
  ><span class="commentary__sentence">豪富如是</span
  ><span class="commentary__sentence">有大力势</span>
  <span class="commentary__sentence">而年朽迈</span
  ><span class="commentary__sentence">益忧念子</span
  ><span class="commentary__sentence">夙夜惟念</span
  ><span class="commentary__sentence">死时将至</span>
  <span class="commentary__sentence">痴子舍我</span
  ><span class="commentary__sentence">五十余年</span
  ><span class="commentary__sentence">库藏诸物</span
  ><span class="commentary__sentence">当如之何</span>
  <span class="commentary__sentence">尔时穷子</span
  ><span class="commentary__sentence">求索衣食</span
  ><span class="commentary__sentence">从邑至邑</span
  ><span class="commentary__sentence">从国至国</span>
  <span class="commentary__sentence">或有所得</span
  ><span class="commentary__sentence">或无所得</span
  ><span class="commentary__sentence">饥饿羸瘦</span
  ><span class="commentary__sentence">体生疮癣</span>
  <span class="commentary__sentence">渐次经历</span
  ><span class="commentary__sentence">到父住城</span
  ><span class="commentary__sentence">佣赁展转</span
  ><span class="commentary__sentence">遂至父舍</span>
  <span class="commentary__sentence">尔时长者</span
  ><span class="commentary__sentence">于其门内</span
  ><span class="commentary__sentence">施大宝帐</span
  ><span class="commentary__sentence">处师子座</span>
  <span class="commentary__sentence">眷属围绕</span
  ><span class="commentary__sentence">诸人侍卫</span
  ><span class="commentary__sentence">或有计算</span
  ><span class="commentary__sentence">金银宝物</span>
  <span class="commentary__sentence">出内财产</span
  ><span class="commentary__sentence">注记券疏</span
  ><span class="commentary__sentence">穷子见父</span
  ><span class="commentary__sentence">豪贵尊严</span>
  <span class="commentary__sentence">谓是国王</span
  ><span class="commentary__sentence">若国王等</span
  ><span class="commentary__sentence">惊怖自怪</span
  ><span class="commentary__sentence">何故至此</span>
  <span class="commentary__sentence">覆自念言</span
  ><span class="commentary__sentence">我若久住</span
  ><span class="commentary__sentence">或见逼迫</span
  ><span class="commentary__sentence">强驱使作</span>
  <span class="commentary__sentence">思惟是已</span
  ><span class="commentary__sentence">驰走而去</span
  ><span class="commentary__sentence">借问贫里</span
  ><span class="commentary__sentence">欲往佣作</span>
  <span class="commentary__sentence">长者是时</span
  ><span class="commentary__sentence">在师子座</span
  ><span class="commentary__sentence">遥见其子</span
  ><span class="commentary__sentence">默而识之</span>
  <span class="commentary__sentence">即敕使者</span
  ><span class="commentary__sentence">追捉将来</span
  ><span class="commentary__sentence">穷子惊唤</span
  ><span class="commentary__sentence">迷闷躄地</span>
  <span class="commentary__sentence">是人执我</span
  ><span class="commentary__sentence">必当见杀</span
  ><span class="commentary__sentence">何用衣食</span
  ><span class="commentary__sentence">使我至此</span>
  <span class="commentary__sentence">长者知子</span
  ><span class="commentary__sentence">愚痴狭劣</span
  ><span class="commentary__sentence">不信我言</span
  ><span class="commentary__sentence">不信是父</span>
  <span class="commentary__sentence">即以方便</span
  ><span class="commentary__sentence">更遗余人</span
  ><span class="commentary__sentence">眇目矬陋</span
  ><span class="commentary__sentence">无威德者</span>
  <span class="commentary__sentence">汝可语之</span
  ><span class="commentary__sentence">云当相顾</span
  ><span class="commentary__sentence">除诸粪秽</span
  ><span class="commentary__sentence">倍与汝价</span>
  <span class="commentary__sentence">穷子闻之</span
  ><span class="commentary__sentence">欢喜随来</span
  ><span class="commentary__sentence">为除粪秽</span
  ><span class="commentary__sentence">净诸房舍</span>
  <span class="commentary__sentence">长者于牖</span
  ><span class="commentary__sentence">常见其子</span
  ><span class="commentary__sentence">念子愚劣</span
  ><span class="commentary__sentence">乐为鄙事</span>
  <span class="commentary__sentence">于是长者</span
  ><span class="commentary__sentence">着弊垢衣</span
  ><span class="commentary__sentence">执除粪器</span
  ><span class="commentary__sentence">往到子所</span>
  <span class="commentary__sentence">方便附近</span
  ><span class="commentary__sentence">语令勤作</span
  ><span class="commentary__sentence">既益汝价</span
  ><span class="commentary__sentence">并涂足油</span>
  <span class="commentary__sentence">饮食充足</span
  ><span class="commentary__sentence">荐席厚暖</span
  ><span class="commentary__sentence">如是苦言</span
  ><span class="commentary__sentence">汝当勤作</span>
  <span class="commentary__sentence">又以软语</span
  ><span class="commentary__sentence">若如我子</span>
  <span class="commentary__sentence">长者有智</span
  ><span class="commentary__sentence">渐令入出</span
  ><span class="commentary__sentence">经二十年</span
  ><span class="commentary__sentence">执作家事</span>
  <span class="commentary__sentence">示其金银</span
  ><span class="commentary__sentence">真珠玻璃</span
  ><span class="commentary__sentence">诸物出入</span
  ><span class="commentary__sentence">皆使令知</span>
  <span class="commentary__sentence">犹处门外</span
  ><span class="commentary__sentence">止宿草庵</span
  ><span class="commentary__sentence">自念贫事</span
  ><span class="commentary__sentence">我无此物</span>
  <span class="commentary__sentence">父知子心</span
  ><span class="commentary__sentence">渐已广大</span
  ><span class="commentary__sentence">欲与财物</span
  ><span class="commentary__sentence">即聚亲族</span>
  <span class="commentary__sentence">国王大臣</span
  ><span class="commentary__sentence">刹利居士</span
  ><span class="commentary__sentence">于此大众</span
  ><span class="commentary__sentence">说是我子</span>
  <span class="commentary__sentence">舍我他行</span
  ><span class="commentary__sentence">经五十岁</span
  ><span class="commentary__sentence">自见子来</span
  ><span class="commentary__sentence">已二十年</span>
  <span class="commentary__sentence">昔于某城</span
  ><span class="commentary__sentence">而失是子</span
  ><span class="commentary__sentence">周行求索</span
  ><span class="commentary__sentence">遂来至此</span>
  <span class="commentary__sentence">凡我所有</span
  ><span class="commentary__sentence">舍宅人民</span
  ><span class="commentary__sentence">悉以付之</span
  ><span class="commentary__sentence">恣其所用</span>
  <span class="commentary__sentence">子念昔贫</span
  ><span class="commentary__sentence">志意下劣</span
  ><span class="commentary__sentence">今于父所</span
  ><span class="commentary__sentence">大获珍宝</span>
  <span class="commentary__sentence">并及舍宅</span
  ><span class="commentary__sentence">一切财物</span
  ><span class="commentary__sentence">甚大欢喜</span
  ><span class="commentary__sentence">得未曾有</span>
  <span class="commentary__sentence">佛亦如是</span
  ><span class="commentary__sentence">知我乐小</span
  ><span class="commentary__sentence">未曾说言</span
  ><span class="commentary__sentence">汝等作佛</span>
  <span class="commentary__sentence">而说我等</span
  ><span class="commentary__sentence">得诸无漏</span
  ><span class="commentary__sentence">成就小乘</span
  ><span class="commentary__sentence">声闻弟子</span>
  <span class="commentary__sentence">佛敕我等</span
  ><span class="commentary__sentence">说最上道</span
  ><span class="commentary__sentence">修习此者</span
  ><span class="commentary__sentence">当得成佛</span>
  <span class="commentary__sentence">我承佛教</span
  ><span class="commentary__sentence">为大菩萨</span
  ><span class="commentary__sentence">以诸因缘</span
  ><span class="commentary__sentence">种种譬喻</span>
  <span class="commentary__sentence">若干言辞</span
  ><span class="commentary__sentence">说无上道</span
  ><span class="commentary__sentence">诸佛子等</span
  ><span class="commentary__sentence">从我闻法</span>
  <span class="commentary__sentence">日夜思惟</span
  ><span class="commentary__sentence">精勤修习</span
  ><span class="commentary__sentence">是时诸佛</span
  ><span class="commentary__sentence">即授其记</span>
  <span class="commentary__sentence">汝于来世</span
  ><span class="commentary__sentence">当得作佛</span
  ><span class="commentary__sentence">一切诸佛</span
  ><span class="commentary__sentence">秘藏之法</span>
  <span class="commentary__sentence">但为菩萨</span
  ><span class="commentary__sentence">演其实事</span
  ><span class="commentary__sentence">而不为我</span
  ><span class="commentary__sentence">说斯真要</span>
  <span class="commentary__sentence">如彼穷子</span
  ><span class="commentary__sentence">得近其父</span
  ><span class="commentary__sentence">虽知诸物</span
  ><span class="commentary__sentence">心不希取</span>
  <span class="commentary__sentence">我等虽说</span
  ><span class="commentary__sentence">佛法宝藏</span
  ><span class="commentary__sentence">自无志愿</span
  ><span class="commentary__sentence">亦复如是</span>
  <span class="commentary__sentence">我等内灭</span
  ><span class="commentary__sentence">自谓为足</span
  ><span class="commentary__sentence">唯了此事</span
  ><span class="commentary__sentence">更无余事</span>
  <span class="commentary__sentence">我等若闻</span
  ><span class="commentary__sentence">净佛国土</span
  ><span class="commentary__sentence">教化众生</span
  ><span class="commentary__sentence">都无欣乐</span>
  <span class="commentary__sentence">所以者何</span
  ><span class="commentary__sentence">一切诸法</span
  ><span class="commentary__sentence">皆悉空寂</span
  ><span class="commentary__sentence">无生无灭</span>
  <span class="commentary__sentence">无大无小</span
  ><span class="commentary__sentence">无漏无为</span
  ><span class="commentary__sentence">如是思惟</span
  ><span class="commentary__sentence">不生喜乐</span>
  <span class="commentary__sentence">我等长夜</span
  ><span class="commentary__sentence">于佛智慧</span
  ><span class="commentary__sentence">无贪无着</span
  ><span class="commentary__sentence">无复志愿</span>
  <span class="commentary__sentence">而自于法</span
  ><span class="commentary__sentence">谓是究竟</span
  ><span class="commentary__sentence">我等长夜</span
  ><span class="commentary__sentence">修习空法</span>
  <span class="commentary__sentence">得脱三界</span
  ><span class="commentary__sentence">苦恼之患</span
  ><span class="commentary__sentence">住最后身</span
  ><span class="commentary__sentence">有余涅槃</span>
  <span class="commentary__sentence">佛所教化</span
  ><span class="commentary__sentence">得道不虚</span
  ><span class="commentary__sentence">则为已得</span
  ><span class="commentary__sentence">报佛之恩</span>
  <span class="commentary__sentence">我等虽为</span
  ><span class="commentary__sentence">诸佛子等</span
  ><span class="commentary__sentence">说菩萨法</span
  ><span class="commentary__sentence">以求佛道</span>
  <span class="commentary__sentence">而于是法</span
  ><span class="commentary__sentence">永无愿乐</span
  ><span class="commentary__sentence">导师见舍</span
  ><span class="commentary__sentence">观我心故</span>
  <span class="commentary__sentence">初不劝进</span
  ><span class="commentary__sentence">说有实利</span>
  <span class="commentary__sentence">如富长者</span
  ><span class="commentary__sentence">知子志劣</span
  ><span class="commentary__sentence">以方便力</span
  ><span class="commentary__sentence">柔伏其心</span>
  <span class="commentary__sentence">然后乃付</span
  ><span class="commentary__sentence">一切财物</span
  ><span class="commentary__sentence">佛亦如是</span
  ><span class="commentary__sentence">现希有事</span>
  <span class="commentary__sentence">知乐小者</span
  ><span class="commentary__sentence">以方便力</span
  ><span class="commentary__sentence">调伏其心</span
  ><span class="commentary__sentence">乃教大智</span>
  <span class="commentary__sentence">我等今日</span
  ><span class="commentary__sentence">得未曾有</span
  ><span class="commentary__sentence">非先所望</span
  ><span class="commentary__sentence">而今自得</span>
  <span class="commentary__sentence">如彼穷子</span
  ><span class="commentary__sentence">得无量宝</span
  ><span class="commentary__sentence">世尊我今</span
  ><span class="commentary__sentence">得道得果</span>
  <span class="commentary__sentence">于无漏法</span
  ><span class="commentary__sentence">得清净眼</span
  ><span class="commentary__sentence">我等长夜</span
  ><span class="commentary__sentence">持佛净戒</span>
  <span class="commentary__sentence">始于今日</span
  ><span class="commentary__sentence">得其果报</span
  ><span class="commentary__sentence">法王法中</span
  ><span class="commentary__sentence">久修梵行</span>
  <span class="commentary__sentence">今得无漏</span
  ><span class="commentary__sentence">无上大果</span
  ><span class="commentary__sentence">我等今者</span
  ><span class="commentary__sentence">真是声闻</span>
  <span class="commentary__sentence">以佛道声</span
  ><span class="commentary__sentence">令一切闻</span
  ><span class="commentary__sentence">我等今者</span
  ><span class="commentary__sentence">真阿罗汉</span>
  <span class="commentary__sentence">于诸世间</span
  ><span class="commentary__sentence">天人魔梵</span
  ><span class="commentary__sentence">普于其中</span
  ><span class="commentary__sentence">应受供养</span>
  <span class="commentary__sentence">世尊大恩</span
  ><span class="commentary__sentence">以希有事</span
  ><span class="commentary__sentence">怜愍教化</span
  ><span class="commentary__sentence">利益我等</span>
  <span class="commentary__sentence">无量亿劫</span
  ><span class="commentary__sentence">谁能报者</span
  ><span class="commentary__sentence">手足供给</span
  ><span class="commentary__sentence">头顶礼敬</span>
  <span class="commentary__sentence">一切供养</span
  ><span class="commentary__sentence">皆不能报</span
  ><span class="commentary__sentence">若以顶戴</span
  ><span class="commentary__sentence">两肩荷负</span>
  <span class="commentary__sentence">于恒沙劫</span
  ><span class="commentary__sentence">尽心恭敬</span
  ><span class="commentary__sentence">又以美膳</span
  ><span class="commentary__sentence">无量宝衣</span>
  <span class="commentary__sentence">及诸卧具</span
  ><span class="commentary__sentence">种种汤药</span
  ><span class="commentary__sentence">牛头栴檀</span
  ><span class="commentary__sentence">及诸珍宝</span>
  <span class="commentary__sentence">以起塔庙</span
  ><span class="commentary__sentence">宝衣布地</span
  ><span class="commentary__sentence">如斯等事</span
  ><span class="commentary__sentence">以用供养</span>
  <span class="commentary__sentence">于恒沙劫</span
  ><span class="commentary__sentence">亦不能报</span>
  <span class="commentary__sentence">诸佛希有</span
  ><span class="commentary__sentence">无量无边</span
  ><span class="commentary__sentence">不可思议</span
  ><span class="commentary__sentence">大神通力</span>
  <span class="commentary__sentence">无漏无为</span
  ><span class="commentary__sentence">诸法之王</span
  ><span class="commentary__sentence">能为下劣</span
  ><span class="commentary__sentence">忍于斯事</span>
  <span class="commentary__sentence">取相凡夫</span
  ><span class="commentary__sentence">随宜为说</span>
  <span class="commentary__sentence">诸佛于法</span
  ><span class="commentary__sentence">得最自在</span
  ><span class="commentary__sentence">知诸众生</span
  ><span class="commentary__sentence">种种欲乐</span>
  <span class="commentary__sentence">及其志力</span
  ><span class="commentary__sentence">随所堪任</span
  ><span class="commentary__sentence">以无量喻</span
  ><span class="commentary__sentence">而为说法</span>
  <span class="commentary__sentence">随诸众生</span
  ><span class="commentary__sentence">宿世善根</span
  ><span class="commentary__sentence">又知成熟</span
  ><span class="commentary__sentence">未成熟者</span>
  <span class="commentary__sentence">种种筹量</span
  ><span class="commentary__sentence">分别知已</span
  ><span class="commentary__sentence">于一乘道</span
  ><span class="commentary__sentence">随宜说三</span>
</div>
<div class="menu"><a href="/lotus-sutra/#/table-of-contents">目录</a></div>
