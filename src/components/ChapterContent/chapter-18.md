<div class="menu"><a href="/lotus-sutra/#/table-of-contents">目录</a></div>
<hgroup>
  <h2>卷第六</h2>
  <h1>随喜功德品第十八</h1>
</hgroup>
<p>
  尔时，弥勒菩萨摩诃萨白佛言：世尊！若有善男子、善女人，闻是法华经随喜者，得几所福？而说偈言：
</p>
<div class="commentary">
  <span>世尊灭度后</span
  ><span>其有闻是经</span
  ><span>若能随喜者</span
  ><span>为得几所福</span>
</div>
<p>
  尔时，佛告弥勒菩萨摩诃萨：阿逸多！如来灭后，若比丘、比丘尼、优婆塞、优婆夷，及余智者，若长若幼，闻是经随喜已，从法会出，至于余处，若在僧坊，若空闲地，若城邑、巷陌、聚落、田里，如其所闻，为父母、宗亲、善友、知识，随力演说。是诸人等，闻已随喜，复行转教，余人闻已，亦随喜转教；如是展转，至第五十。阿逸多！其第五十善男子、善女人，随喜功德，我今说之，汝当善听！若四百万亿阿僧祇世界，六趣四生众生，卵生、胎生、湿生、化生，若有形、无形、有想、无想、非有想、非无想，无足、二足、四足、多足，如是等在众生数者，有人求福，随其所欲娱乐之具，皆给与之。一一众生，与满阎浮提金、银、琉璃、砗磲、玛瑙、珊瑚、琥珀，诸妙珍宝，及象、马、车乘，七宝所成宫殿、楼阁等。是大施主，如是布施，满八十年已，而作是念：我已施众生娱乐之具，随意所欲；然此众生皆已衰老，年过八十，发白面皱，将死不久，我当以佛法而训导之。即集此众生，宣布法化，示教利喜，一时皆得须陀洹道、斯陀含道、阿那含道、阿罗汉道，尽诸有漏，于深禅定皆得自在，具八解脱。于汝意云何？是大施主所得功德，宁为多不？弥勒白佛言：世尊！是人功德甚多，无量无边；若是施主，但施众生一切乐具，功德无量，何况令得阿罗汉果。佛告弥勒：我今分明语汝。是人以一切乐具，施于四百万亿阿僧祇世界六趣众生，又令得阿罗汉果，所得功德，不如是第五十人闻法华经一偈随喜功德，百分、千分、百千万亿分不及其一，乃至算数譬喻所不能知。
  阿逸多！如是第五十人，展转闻法华经随喜功德，尚无量无边阿僧祇，何况最初于会中闻而随喜者，其福复胜无量无边阿僧祇，不可得比。又阿逸多！若人为是经故，往诣僧坊，若坐若立，须臾听受；缘是功德，转身所生，得好上妙象马车乘，珍宝辇舆，及乘天宫。若复有人于讲法处坐，更有人来，劝令坐听，若分座令坐；是人功德，转身得帝释坐处，若梵王坐处，若转轮圣王所坐之处。阿逸多！若复有人，语余人言，有经名法华，可共往听；即受其教，乃至须臾间闻。是人功德，转身得与陀罗尼菩萨共生一处，利根智慧。百千万世，终不喑哑；口气不臭，舌常无病，口亦无病，齿不垢黑，不黄不疏，亦不缺落，不差不曲；唇不下垂，亦不褰缩、不粗涩、不疮胗，亦不缺坏，亦不咼斜，不厚不大，亦不黧黑，无诸可恶。鼻不匾[匸＋虒]，亦不曲戾，面色不黑，亦不狭长，亦不窊曲，无有一切不可喜相。唇舌牙齿，悉皆严好，鼻修高直，面貌圆满，眉高而长，额广平正，人相具足，世世所生，见佛闻法，信受教诲。阿逸多！汝且观是劝于一人令往听法，功德如此，何况一心听说读诵，而于大众为人分别如说修行。尔时，世尊欲重宣此义，而说偈言：
</p>
<div class="commentary">
  <span>若人于法会</span
  ><span>得闻是经典</span
  ><span>乃至于一偈</span
  ><span>随喜为他说</span>
  <span>如是展转教</span
  ><span>至于第五十</span
  ><span>最后人获福</span
  ><span>今当分别之</span>
  <span>如有大施主</span
  ><span>供给无量众</span
  ><span>具满八十岁</span
  ><span>随意之所欲</span>
  <span>见彼衰老相</span
  ><span>发白而面皱</span
  ><span>齿疏形枯竭</span
  ><span>念其死不久</span>
  <span>我今应当教</span
  ><span>令得于道果</span
  ><span>即为方便说</span
  ><span>涅槃真实法</span>
  <span>世皆不牢固</span
  ><span>如水沬泡焰</span
  ><span>汝等咸应当</span
  ><span>疾生厌离心</span>
  <span>诸人闻是法</span
  ><span>皆得阿罗汉</span
  ><span>具足六神通</span
  ><span>三明八解脱</span>
  <span>最后第五十</span
  ><span>闻一偈随喜</span
  ><span>是人福胜彼</span
  ><span>不可为譬喻</span>
  <span>如是展转闻</span
  ><span>其福尚无量</span
  ><span>何况于法会</span
  ><span>初闻随喜者</span>
  <span>若有劝一人</span
  ><span>将引听法华</span
  ><span>言此经深妙</span
  ><span>千万劫难遇</span>
  <span>即受教往听</span
  ><span>乃至须臾闻</span
  ><span>斯人之福报</span
  ><span>今当分别说</span>
  <span>世世无口患</span
  ><span>齿不疏黄黑</span
  ><span>唇不厚褰缺</span
  ><span>无有可恶相</span>
  <span>舌不乾黑短</span
  ><span>鼻高修且直</span
  ><span>额广而平正</span
  ><span>面目悉端严</span>
  <span>为人所喜见</span
  ><span>口气无臭秽</span
  ><span>优钵华之香</span
  ><span>常从其口出</span>
  <span>若故诣僧坊</span
  ><span>欲听法华经</span
  ><span>须臾闻欢喜</span
  ><span>今当说其福</span>
  <span>后生天人中</span
  ><span>得妙象马车</span
  ><span>珍宝之辇舆</span
  ><span>及乘天宫殿</span>
  <span>若于讲法处</span
  ><span>劝人坐听经</span
  ><span>是福因缘得</span
  ><span>释梵转轮座</span>
  <span>何况一心听</span
  ><span>解说其义趣</span
  ><span>如说而修行</span
  ><span>其福不可量</span>
</div>
<div class="menu"><a href="/lotus-sutra/#/table-of-contents">目录</a></div>
