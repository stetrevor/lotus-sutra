<div class="menu"><a href="/lotus-sutra/#/table-of-contents">目录</a></div>
<hgroup>
  <h2>卷第五</h2>
  <h1>如来寿量品第十六</h1>
</hgroup>
<p>
  尔时，佛告诸菩萨及一切大众：诸善男子！汝等当信解如来诚谛之语。复告大众：汝等当信解如来诚谛之语。又复告诸大众：汝等当信解如来诚谛之语。是时菩萨大众，弥勒为首，合掌白佛言：世尊！惟愿说之，我等当信受佛语。如是三白已。复言：惟愿说之，我等当信受佛语。尔时，世尊知诸菩萨三请不止，而告之言：汝等谛听。如来秘密神通之力。一切世间天人及阿修罗，皆谓：今释迦牟尼佛出释氏宫，去伽耶城不远，坐于道场，得阿耨多罗三藐三菩提。然善男子！我实成佛已来，无量无边百千万亿那由他劫。譬如五百千万亿那由他阿僧祇三千大千世界，假使有人抹为微尘，过于东方五百千万亿那由他阿僧祇国，乃下一尘；如是东行，尽是微尘。诸善男子，于意云何？是诸世界，可得思惟校计，知其数不？弥勒菩萨等，俱白佛言：世尊！是诸世界，无量无边，非算数所知，亦非心力所及。一切声闻、辟支佛，以无漏智，不能思惟知其限数。我等住阿惟越致地，于是事中，亦所不达。世尊！如是诸世界，无量无边。尔时，佛告大菩萨众：诸善男子！今当分明宣语汝等。是诸世界，若着微尘及不著者，尽以为尘；一尘一劫，我成佛已来，复过于此百千万亿那由他阿僧祇劫。自从是来，我常在此娑婆世界，说法教化；亦于余处百千万亿那由他阿僧祇国，导利众生。诸善男子！于是中间，我说然灯佛等，又复言其入于涅槃，如是皆以方便分别。诸善男子！若有众生来至我所，我以佛眼，观其信等诸根利钝，随所应度，处处自说名字不同、年纪大小，亦复现言当入涅槃。又以种种方便，说微妙法，能令众生发欢喜心。诸善男子！如来见诸众生，乐于小法，德薄垢重者，为是人说：我少出家，得阿耨多罗三藐三菩提。然我实成佛已来，久远若斯；但以方便教化众生，令入佛道，作如是说。诸善男子！如来所演经典，皆为度脱众生，或说己身，或说他身；或示己身，或示他身；或示己事，或示他事；诸所言说，皆实不虚。所以者何？如来如实知见三界之相，无有生死，若退若出，亦无在世及灭度者。非实非虚，非如非异，不如三界见于三界，如斯之事，如来明见，无有错谬。以诸众生有种种性、种种欲、种种行、种种忆想分别故；欲令生诸善根，以若干因缘、譬喻、言辞，种种说法，所作佛事，未曾暂废。如是，我成佛已来，甚大久远，寿命无量阿僧祇劫，常住不灭。诸善男子！我本行菩萨道，所成寿命，今犹未尽，复倍上数。然今非实灭度，而便唱言：当取灭度，如来以是方便，教化众生。所以者何？若佛久住于世，薄德之人，不种善根，贫穷下贱，贪着五欲，入于忆想妄见网中。若见如来常在不灭，便起憍恣，而怀厌怠，不能生难遭之想、恭敬之心。是故如来以方便说。比丘当知！诸佛出世，难可值遇。所以者何？诸薄德人，过无量百千万亿劫，或有见佛，或不见者，以此事故，我作是言：诸比丘！如来难可得见！斯众生等闻如是语，必当生于难遭之想，心怀恋慕，渴仰于佛，便种善根；是故如来虽不实灭，而言灭度。又善男子！诸佛如来，法皆如是，为度众生，皆实不虚。譬如良医，智慧聪达，明练方药，善治众病。其人多诸子息，若十、二十乃至百数，以有事缘，远至余国。诸子于后，饮他毒药，药发闷乱，宛转于地。是时，其父还来归家，诸子饮毒，或失本心，或不失者，遥见其父，皆大欢喜，拜跪问讯，善安隐归，我等愚痴，误服毒药，愿见救疗，更赐寿命。父见子等苦恼如是，依诸经方，求好药草，色香美味，皆悉具足，捣筛和合，与子令服。而作是言：此大良药，色香美味，皆悉具足，汝等可服，速除苦恼，无复众患。其诸子中，不失心者，见此良药，色香俱好，即便服之，病尽除愈。余失心者，见其父来，虽亦欢喜问讯，求索治病，然与其药，而不肯服。所以者何？毒气深入，失本心故，于此好色香药，而谓不美。父作是念：此子可愍，为毒所中，心皆颠倒，虽见我喜，求索救疗，如是好药，而不肯服；我今当设方便，令服此药。即作是言：汝等当知！我今衰老，死时已至，是好良药，今留在此，汝可取服，勿忧不瘥。作是教已，复至他国，遣使还告，汝父已死。是时诸子闻父背丧，心大忧恼。而作是念：若父在者，慈愍我等，能见救护；今者舍我，远丧他国，自惟孤露，无复恃怙。常怀悲感，心遂醒悟，乃知此药色香美味，即取服之，毒病皆愈。其父闻子悉已得瘥，寻便来归，咸使见之。诸善男子！于意云何？颇有人能说此良医虚妄罪不？不也！世尊！佛言：我亦如是！成佛已来，无量无边百千万亿那由他阿僧祇劫，为众生故，以方便力，言当灭度，亦无有能如法说我虚妄过者。尔时，世尊欲重宣此义，而说偈言：
</p>
<div class="commentary">
  <span>自我得佛来</span
  ><span>所经诸劫数</span
  ><span>无量百千万</span
  ><span>亿载阿僧祇</span>
  <span>常说法教化</span
  ><span>无数亿众生</span
  ><span>令入于佛道</span
  ><span>尔来无量劫</span>
  <span>为度众生故</span
  ><span>方便现涅槃</span
  ><span>而实不灭度</span
  ><span>常住此说法</span>
  <span>我常住于此</span
  ><span>以诸神通力</span
  ><span>令颠倒众生</span
  ><span>虽近而不见</span>
  <span>众见我灭度</span
  ><span>广供养舍利</span
  ><span>咸皆怀恋慕</span
  ><span>而生渴仰心</span>
  <span>众生既信伏</span
  ><span>质直意柔软</span
  ><span>一心欲见佛</span
  ><span>不自惜身命</span>
  <span>时我及众僧</span
  ><span>俱出灵鹫山</span
  ><span>我时语众生</span
  ><span>常在此不灭</span>
  <span>以方便力故</span
  ><span>现有灭不灭</span>
  <span>余国有众生</span
  ><span>恭敬信乐者</span
  ><span>我复于彼中</span
  ><span>为说无上法</span>
  <span>汝等不闻此</span
  ><span>但谓我灭度</span
  ><span>我见诸众生</span
  ><span>没在于苦恼</span>
  <span>故不为现身</span
  ><span>令其生渴仰</span
  ><span>因其心恋慕</span
  ><span>乃出为说法</span>
  <span>神通力如是</span
  ><span>于阿僧祇劫</span
  ><span>常在灵鹫山</span
  ><span>及余诸住处</span>
  <span>众生见劫尽</span
  ><span>大火所烧时</span
  ><span>我此土安隐</span
  ><span>天人常充满</span>
  <span>园林诸堂阁</span
  ><span>种种宝庄严</span
  ><span>宝树多华果</span
  ><span>众生所游乐</span>
  <span>诸天击天鼓</span
  ><span>常作众伎乐</span
  ><span>雨曼陀罗华</span
  ><span>散佛及大众</span>
  <span>我净土不毁</span
  ><span>而众见烧尽</span
  ><span>忧怖诸苦恼</span
  ><span>如是悉充满</span>
  <span>是诸罪众生</span
  ><span>以恶业因缘</span
  ><span>过阿僧祇劫</span
  ><span>不闻三宝名</span>
  <span>诸有修功德</span
  ><span>柔和质直者</span
  ><span>则皆见我身</span
  ><span>在此而说法</span>
  <span>或时为此众</span
  ><span>说佛寿无量</span
  ><span>久乃见佛者</span
  ><span>为说佛难值</span>
  <span>我智力如是</span
  ><span>慧光照无量</span
  ><span>寿命无数劫</span
  ><span>久修业所得</span>
  <span>汝等有智者</span
  ><span>勿于此生疑</span
  ><span>当断令永尽</span
  ><span>佛语实不虚</span>
  <span>如医善方便</span
  ><span>为治狂子故</span
  ><span>实在而言死</span
  ><span>无能说虚妄</span>
  <span>我亦为世父</span
  ><span>救诸苦患者</span
  ><span>为凡夫颠倒</span
  ><span>实在而言灭</span>
  <span>以常见我故</span
  ><span>而生憍恣心</span
  ><span>放逸着五欲</span
  ><span>堕于恶道中</span>
  <span>我常知众生</span
  ><span>行道不行道</span
  ><span>随所应可度</span
  ><span>为说种种法</span>
  <span>每自作是意</span
  ><span>以何令众生</span
  ><span>得入无上慧</span
  ><span>速成就佛身</span>
</div>
<div class="menu"><a href="/lotus-sutra/#/table-of-contents">目录</a></div>
