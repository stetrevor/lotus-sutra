<div class="menu"><a href="/lotus-sutra/#/table-of-contents">目录</a></div>
<hgroup>
  <h2>卷第三</h2>
  <h1>药草喻品第五</h1>
</hgroup>
<p>
  尔时，世尊告摩诃迦叶及诸大弟子：善哉！善哉！迦叶善说如来真实功德。诚如所言，如来复有无量无边阿僧祇功德；汝等若于无量亿劫，说不能尽。迦叶当知！如来是诸法之王，若有所说，皆不虚也。于一切法，以智方便而演说之；其所说法，皆悉到于一切智地。如来观知一切诸法之所归趣，亦知一切众生深心所行通达无碍；又于诸法究尽明了，示诸众生一切智慧。
</p>
<p>
  迦叶！譬如三千大千世界、山川溪谷土地，所生卉木丛林及诸药草，种类若干，名色各异。密云弥布，遍覆三千大千世界，一时等澍，其泽普洽卉木丛林及诸药草；小根小茎、小枝小叶，中根中茎、中枝中叶，大根大茎、大枝大叶，诸树大小，随上中下，各有所受；一云所雨，称其种性而得生长华果敷实。虽一地所生，一雨所润，而诸草木各有差别。
</p>
<p>
  迦叶当知！如来亦复如是！出现于世，如大云起，以大音声，普
  遍世界天、人、阿修罗，如彼大云遍覆三千大千国土。于大众中，而唱是言：我是如来、应供、正遍知、明行足、善逝世间解、无上士、调御丈夫、天人师、佛、世尊。未度者令度，未解者令解，未安者令安，未涅槃者令得涅槃，今世后世，如实知之。我是一切知者、一切见者、知道者、开道者、说道者，汝等天人阿修罗众皆应到此，为听法故。
</p>
<p>
  尔时，无数千万亿种众生，来至佛所而听法。如来于时，观是众生诸根利钝、精进懈怠，随其所堪，而为说法；种种无量，皆令欢喜，快得善利。是诸众生闻是法已，现世安隐，后生善处，以道受乐，亦得闻法。既闻法已，离诸障碍，于诸法中，任力所能，渐得入道。如彼大云，雨于一切卉木丛林及诸药草，如其种性，具足蒙润，各得生长。
</p>
<p>
  如来说法，一相一味，所谓解脱相、离相、灭相，究竟至于一切种智。其有众生，闻如来法，若持读诵，如说修行，所得功德，不自觉知。所以者何？唯有如来，知此众生种相体性，念何事、思何事、修何事，云何念、云何思、云何修，以何法念、以何法思、以何法修、以何法得何法。众生住于种种之地，唯有如来如实见之，明了无碍。如彼卉木丛林诸药草等，而不自知上中下性。如来知是一相一味之法，所谓解脱相、离相、灭相，究竟涅槃，常寂灭相，终归于空。佛知是已，观众生心欲而将护之，是故不即为说一切种智。
</p>
<p>
  汝等迦叶，甚为希有，能知如来随宜说法，能信能受。所以者何？诸佛世尊随宜说法，难解难知。尔时，世尊欲重宣此义，而说偈言：
</p>
<div class="commentary">
  <span>破有法王</span
  ><span>出现世间</span
  ><span>随众生欲</span
  ><span>种种说法</span>
  <span>如来尊重</span
  ><span>智慧深远</span
  ><span>久默斯要</span
  ><span>不务速说</span>
  <span>有智若闻</span
  ><span>则能信解</span
  ><span>无智疑悔</span
  ><span>则为永失</span>
  <span>是故迦叶</span
  ><span>随力为说</span
  ><span>以种种缘</span
  ><span>令得正见</span>
  <span>迦叶当知</span
  ><span>譬如大云</span
  ><span>起于世间</span
  ><span>遍覆一切</span>
  <span>慧云含润</span
  ><span>电光晃曜</span
  ><span>雷声远震</span
  ><span>令众悦豫</span>
  <span>日光掩蔽</span
  ><span>地上清凉</span
  ><span>叆叇垂布</span
  ><span>如可承揽</span>
  <span>其雨普等</span
  ><span>四方俱下</span
  ><span>流澍无量</span
  ><span>率土充洽</span>
  <span>山川险谷</span
  ><span>幽邃所生</span
  ><span>卉木药草</span
  ><span>大小诸树</span>
  <span>百谷苗稼</span
  ><span>甘蔗蒲萄</span
  ><span>雨之所润</span
  ><span>无不丰足</span>
  <span>乾地普洽</span
  ><span>药木并茂</span
  ><span>其云所出</span
  ><span>一味之水</span>
  <span>草木丛林</span
  ><span>随分受润</span>
  <span>一切诸树</span
  ><span>上中下等</span
  ><span>称其大小</span
  ><span>各得生长</span>
  <span>根茎枝叶</span
  ><span>华果光色</span
  ><span>一雨所及</span
  ><span>皆得鲜泽</span>
  <span>如其体相</span
  ><span>性分大小</span
  ><span>所润是一</span
  ><span>而各滋茂</span>
  <span>佛亦如是</span
  ><span>出现于世</span
  ><span>譬如大云</span
  ><span>普覆一切</span>
  <span>既出于世</span
  ><span>为诸众生</span
  ><span>分别演说</span
  ><span>诸法之实</span>
  <span>大圣世尊</span
  ><span>于诸天人</span
  ><span>一切众中</span
  ><span>而宣是言</span>
  <span>我为如来</span
  ><span>两足之尊</span
  ><span>出于世间</span
  ><span>犹如大云</span>
  <span>充润一切</span
  ><span>枯槁众生</span
  ><span>皆令离苦</span
  ><span>得安隐乐</span>
  <span>世间之乐</span
  ><span>及涅槃乐</span
  ><span>诸天人众</span
  ><span>一心善听</span>
  <span>皆应到此</span
  ><span>觐无上尊</span>
  <span>我为世尊</span
  ><span>无能及者</span
  ><span>安隐众生</span
  ><span>故现于世</span>
  <span>为大众说</span
  ><span>甘露净法</span
  ><span>其法一味</span
  ><span>解脱涅槃</span>
  <span>以一妙音</span
  ><span>演畅斯义</span
  ><span>常为大乘</span
  ><span>而作因缘</span>
  <span>我观一切</span
  ><span>普皆平等</span
  ><span>无有彼此</span
  ><span>爱憎之心</span>
  <span>我无贪着</span
  ><span>亦无限碍</span
  ><span>恒为一切</span
  ><span>平等说法</span>
  <span>如为一人</span
  ><span>众多亦然</span
  ><span>常演说法</span
  ><span>曾无他事</span>
  <span>去来坐立</span
  ><span>终不疲厌</span
  ><span>充足世间</span
  ><span>如雨普润</span>
  <span>贵贱上下</span
  ><span>持戒毁戒</span
  ><span>威仪具足</span
  ><span>及不具足</span>
  <span>正见邪见</span
  ><span>利根钝根</span
  ><span>等雨法雨</span
  ><span>而无懈倦</span>
  <span>一切众生</span
  ><span>闻我法者</span
  ><span>随力所受</span
  ><span>住于诸地</span>
  <span>或处人天</span
  ><span>转轮圣王</span
  ><span>释梵诸王</span
  ><span>是小药草</span>
  <span>知无漏法</span
  ><span>能得涅槃</span
  ><span>起六神通</span
  ><span>及得三明</span>
  <span>独处山林</span
  ><span>常行禅定</span
  ><span>得缘觉证</span
  ><span>是中药草</span>
  <span>求世尊处</span
  ><span>我当作佛</span
  ><span>行精进定</span
  ><span>是上药草</span>
  <span>又诸佛子</span
  ><span>专心佛道</span
  ><span>常行慈悲</span
  ><span>自知作佛</span>
  <span>决定无疑</span
  ><span>是名小树</span>
  <span>安住神通</span
  ><span>转不退轮</span
  ><span>度无量亿</span
  ><span>百千众生</span>
  <span>如是菩萨</span
  ><span>名为大树</span>
  <span>佛平等说</span
  ><span>如一味雨</span
  ><span>随众生性</span
  ><span>所受不同</span>
  <span>如彼草木</span
  ><span>所禀各异</span>
  <span>佛以此喻</span
  ><span>方便开示</span
  ><span>种种言辞</span
  ><span>演说一法</span>
  <span>于佛智慧</span
  ><span>如海一滴</span>
  <span>我雨法雨</span
  ><span>充满世间</span
  ><span>一味之法</span
  ><span>随力修行</span>
  <span>如彼丛林</span
  ><span>药草诸树</span
  ><span>随其大小</span
  ><span>渐增茂好</span>
  <span>诸佛之法</span
  ><span>常以一味</span
  ><span>令诸世间</span
  ><span>普得具足</span>
  <span>渐次修行</span
  ><span>皆得道果</span>
  <span>声闻缘觉</span
  ><span>处于山林</span
  ><span>住最后身</span
  ><span>闻法得果</span>
  <span>是名药草</span
  ><span>各得增长</span>
  <span>若诸菩萨</span
  ><span>智慧坚固</span
  ><span>了达三界</span
  ><span>求最上乘</span>
  <span>是名小树</span
  ><span>而得增长</span>
  <span>复有住禅</span
  ><span>得神通力</span
  ><span>闻诸法空</span
  ><span>心大欢喜</span>
  <span>放无数光</span
  ><span>度诸众生</span
  ><span>是名大树</span
  ><span>而得增长</span>
  <span>如是迦叶</span
  ><span>佛所说法</span
  ><span>譬如大云</span
  ><span>以一味雨</span
  ><span>润于人华</span
  ><span>各得成实</span>
  <span>迦叶当知</span
  ><span>以诸因缘</span
  ><span>种种譬喻</span
  ><span>开示佛道</span
  ><span>是我方便</span
  ><span>诸佛亦然</span>
  <span>今为汝等</span
  ><span>说最实事</span
  ><span>诸声闻众</span
  ><span>皆非灭度</span>
  <span>汝等所行</span
  ><span>是菩萨道</span
  ><span>渐渐修学</span
  ><span>悉当成佛</span>
</div>
<div class="menu"><a href="/lotus-sutra/#/table-of-contents">目录</a></div>
