<hgroup>
  <h2>卷第四</h2>
  <h1>授学无学人记品第九</h1>
</hgroup>
<p>
  尔时，阿难、罗睺罗而作是念：我等每自思惟，设得授记，不亦快乎？即从座起，到于佛前，头面礼足，俱白佛言：世尊！我等于此，亦应有分，唯有如来，我等所归；又我等为一切世间天人阿修罗所见知识，阿难常为侍者，护持法藏，罗睺罗是佛之子，若佛见授阿耨多罗三藐三菩提记者，我愿既满，众望亦足。尔时，学无学声闻弟子二千人，皆从座起，偏袒右肩，到于佛前，一心合掌，瞻仰世尊，如阿难、罗睺罗所愿，住立一面。
</p>
<p>
  尔时，佛告阿难：汝于来世，当得作佛，号山海慧自在通王如来、应供、正遍知、明行足、善逝、世间解、无上士、调御丈夫、天人师、佛、世尊。当供养六十二亿诸佛，护持法藏，然后得阿耨多罗三藐三菩提。教化二十千万亿恒河沙诸菩萨等，令成阿耨多罗三藐三菩提。国名常立胜幡，其土清净，琉璃为地，劫名妙音遍满。其佛寿命无量千万亿阿僧祇劫，若人于千万亿无量阿僧祇劫中，算数校计，不能得知。正法住世，倍于寿命；像法住世，复倍正法。阿难，是山海慧自在通王佛，为十方无量千万亿恒河沙等诸佛如来所共赞叹，称其功德。尔时，世尊欲重宣此义，而说偈言：
</p>
<div class="commentary">
  <span>我今僧中说</span
  ><span>阿难持法者</span
  ><span>常供养诸佛</span
  ><span>然后成正觉</span>
  <span>号曰山海慧</span
  ><span>自在通王佛</span
  ><span>其国土清净</span
  ><span>名常立胜幡</span>
  <span>教化诸菩萨</span
  ><span>其数如恒沙</span
  ><span>佛有大威德</span
  ><span>名闻满十方</span>
  <span>寿命无有量</span
  ><span>以愍众生故</span
  ><span>正法倍寿命</span
  ><span>像法复倍是</span>
  <span>如恒河沙等</span
  ><span>无数诸众生</span
  ><span>于此佛法中</span
  ><span>种佛道因缘</span>
</div>
<p>
  尔时，会中新发意菩萨八千人，咸作是念：我等尚不闻诸大菩萨得如是记，有何因缘而诸声闻得如是决？尔时，世尊知诸菩萨心之所念，而告之曰：诸善男子！我与阿难等，于空王佛所，同时发阿耨多罗三藐三菩提心；阿难常乐多闻，我常勤精进，是故我已得成阿耨多罗三藐三菩提。而阿难护持我法，亦护将来诸佛法藏，教化成就诸菩萨众，其本愿如是，故获斯记。阿难面于佛前，自闻授记及国土庄严，所愿具足，心大欢喜，得未曾有；即时忆念过去无量千万亿诸佛法藏，通达无碍，如今所闻，亦识本愿。尔时，阿难而说偈言：
</p>
<div class="commentary">
  <span>世尊甚希有</span
  ><span>令我念过去</span
  ><span>无量诸佛法</span
  ><span>如今日所闻</span>
  <span>我今无复疑</span
  ><span>安住于佛道</span
  ><span>方便为侍者</span
  ><span>护持诸佛法</span>
</div>
<p>
  尔时，佛告罗睺罗：汝于来世，当得作佛，号蹈七宝华如来、应供、正遍知、明行足、善逝、世间解、无上士、调御丈夫、天人师、佛、世尊。当供养十世界微尘等数诸佛如来，常为诸佛而作长子，犹如今也。是蹈七宝华佛，国土庄严、寿命劫数、所化弟子、正法像法，亦如山海慧自在通王如来无异，亦为此佛而作长子。过是已后，当得阿耨多罗三藐三菩提。尔时，世尊欲重宣此义，而说偈言：
</p>
<div class="commentary">
  <span>我为太子时</span
  ><span>罗睺为长子</span
  ><span>我今成佛道</span
  ><span>受法为法子</span>
  <span>于未来世中</span
  ><span>见无量亿佛</span
  ><span>皆为其长子</span
  ><span>一心求佛道</span>
  <span>罗睺罗密行</span
  ><span>唯我能知之</span
  ><span>现为我长子</span
  ><span>以示诸众生</span>
  <span>无量亿千万</span
  ><span>功德不可数</span
  ><span>安住于佛法</span
  ><span>以求无上道</span>
</div>
<p>
  尔时，世尊见学无学二千人，其意柔软，寂然清净，一心观佛；佛告阿难：汝见是学无学二千人不？唯然，已见。阿难！是诸人等，当供养五十世界微尘数诸佛如来，恭敬尊重，护持法藏；末后，同时于十方国，各得成佛，皆同一号，名曰宝相如来、应供、正遍知、明行足、善逝、世间解、无上士、调御丈夫、天人师、佛、世尊。寿命一劫，国土庄严，声闻菩萨，正法像法，皆悉同等。尔时，世尊欲重宣此义，而说偈言：
</p>
<div class="commentary">
  <span>是二千声闻</span
  ><span>今于我前住</span
  ><span>悉皆与授记</span
  ><span>未来当成佛</span>
  <span>所供养诸佛</span
  ><span>如上说尘数</span
  ><span>护持其法藏</span
  ><span>后当成正觉</span>
  <span>各于十方国</span
  ><span>悉同一名号</span
  ><span>俱时坐道场</span
  ><span>以证无上慧</span>
  <span>皆名为宝相</span
  ><span>国土及弟子</span
  ><span>正法与像法</span
  ><span>悉等无有异</span>
  <span>咸以诸神通</span
  ><span>度十方众生</span
  ><span>名闻普周遍</span
  ><span>渐入于涅槃</span>
</div>
<p>
  尔时，学无学二千人，闻佛授记，欢喜踊跃，而说偈言：
</p>
<div class="commentary">
  <span>世尊慧灯明</span
  ><span>我闻授记音</span
  ><span>心欢喜充满</span
  ><span>如甘露见灌</span>
</div>
