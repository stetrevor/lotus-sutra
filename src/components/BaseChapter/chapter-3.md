<hgroup>
  <h2>卷第二</h2>
  <h1>譬喻品第三</h1>
</hgroup>
<p>
  尔时，舍利弗踊跃欢喜，即起合掌，瞻仰尊颜，而白佛言：今从世尊闻此法音，心怀踊跃，得未曾有。所以者何？我昔从佛闻如是法，见诸菩萨受记作佛，而我等不预斯事，甚自感伤。失于如来无量知见。世尊！我常独处山林树下，若坐若行，每作是念：我等同入法性，云何如来以小乘法而见济度？是我等咎，非世尊也。所以者何？若我等待说所因，成就阿耨多罗三藐三菩提者，必以大乘而得度脱。然我等不解方便随宜所说，初闻佛法，遇便信受，思惟取证。世尊！我从昔来，终日竟夜，每自克责。而今从佛闻所未闻未曾有法，断诸疑悔，身意泰然，快得安隐。今日乃知真是佛子，从佛口生，从法化生，得佛法分。尔时，舍利弗欲重宣此义，而说偈言：
</p>
<div class="commentary">
  <span>我闻是法音</span><span>得所未曾有</span><span>心怀大欢喜</span
  ><span>疑网皆已除</span> <span>昔来蒙佛教</span><span>不失于大乘</span
  ><span>佛音甚希有</span><span>能除众生恼</span> <span>我已得漏尽</span
  ><span>闻亦除忧恼</span> <span>我处于山谷</span><span>或在林树下</span
  ><span>若坐若经行</span><span>常思惟是事</span> <span>呜呼深自责</span
  ><span>云何而自欺</span> <span>我等亦佛子</span><span>同入无漏法</span
  ><span>不能于未来</span><span>演说无上道</span> <span>金色三十二</span
  ><span>十力诸解脱</span><span>同共一法中</span><span>而不得此事</span>
  <span>八十种妙好</span><span>十八不共法</span><span>如是等功德</span
  ><span>而我皆已失</span> <span>我独经行时</span><span>见佛在大众</span
  ><span>名闻满十方</span><span>广饶益众生</span> <span>自惟失此利</span
  ><span>我为自欺诳</span> <span>我常于日夜</span><span>每思惟是事</span
  ><span>欲以问世尊</span><span>为失为不失</span> <span>我常见世尊</span
  ><span>称赞诸菩萨</span><span>以是于日夜</span><span>筹量如是事</span>
  <span>今闻佛音声</span><span>随宜而说法</span><span>无漏难思议</span
  ><span>令众至道场</span> <span>我本着邪见</span><span>为诸梵志师</span
  ><span>世尊知我心</span><span>拔邪说涅槃</span> <span>我悉除邪见</span
  ><span>于空法得证</span><span>尔时心自谓</span><span>得至于灭度</span>
  <span>而今乃自觉</span><span>非是实灭度</span><span>若得作佛时</span
  ><span>具三十二相</span> <span>天人夜叉众</span><span>龙神等恭敬</span
  ><span>是时乃可谓</span><span>永尽灭无余</span> <span>佛于大众中</span
  ><span>说我当作佛</span><span>闻如是法音</span><span>疑悔悉已除</span>
  <span>初闻佛所说</span><span>心中大惊疑</span><span>将非魔作佛</span
  ><span>恼乱我心耶</span> <span>佛以种种缘</span><span>譬喻巧言说</span
  ><span>其心安如海</span><span>我闻疑网断</span> <span>佛说过去世</span
  ><span>无量灭度佛</span><span>安住方便中</span><span>亦皆说是法</span>
  <span>现在未来佛</span><span>其数无有量</span><span>亦以诸方便</span
  ><span>演说如是法</span> <span>如今者世尊</span><span>从生及出家</span
  ><span>得道转法轮</span><span>亦以方便说</span> <span>世尊说实道</span
  ><span>波旬无此事</span><span>以是我定知</span><span>非是魔作佛</span>
  <span>我堕疑网故</span><span>谓是魔所为</span><span>闻佛柔软音</span
  ><span>深远甚微妙</span> <span>演畅清净法</span><span>我心大欢喜</span
  ><span>疑悔永已尽</span><span>安住实智中</span> <span>我定当作佛</span
  ><span>为天人所敬</span><span>转无上法轮</span><span>教化诸菩萨</span>
</div>
<p>
  尔时，佛告舍利弗：吾今于天、人、沙门、婆罗门等大众中说，我昔曾于二万亿佛所，为无上道故，常教化汝，汝亦长夜随我受学。我以方便引导汝故，生我法中。舍利弗！我昔教汝志愿佛道，汝今悉忘，而便自谓已得灭度。我今还欲令汝忆念本愿所行道故，为诸声闻说是大乘经，名妙法莲华，教菩萨法，佛所护念。
</p>
<p>
  舍利弗！汝于未来世过无量无边不可思议劫，供养若干千万亿佛，奉持正法，具足菩萨所行之道，当得作佛，号曰华光如来、应供、正遍知、明行足、善逝、世间解、无上士、调御丈夫、天人师、佛、世尊。国名离垢，其土平正，清净严饰，安隐丰乐，天人炽盛。
  琉璃为地，有八交道，黄金为绳，以界其侧。其旁各有七宝行树，常有华果。华光如来，亦以三乘教化众生。
</p>
<p>
  舍利弗！彼佛出时，虽非恶世，以本愿故，说三乘法。其劫名大宝庄严。何故名曰大宝庄严？其国中以菩萨为大宝故。彼诸菩萨无量无边，不可思议，算数譬喻所不能及，非佛智力，无能知者。若欲行时，宝华承足。此诸菩萨非初发意，皆久植德本，于无量百千万亿佛所，净修梵行，恒为诸佛之所称叹。常修佛慧，具大神通，善知一切诸法之门，质直无伪，志念坚固。如是菩萨，充满其国。
</p>
<p>
  舍利弗！华光佛寿十二小劫，除为王子未作佛时。其国人民，寿八小劫。华光如来，过十二小劫，授坚满菩萨阿耨多罗三藐三菩提记。告诸比丘，是坚满菩萨，次当作佛，号曰华足安行，多陀阿伽度阿罗诃三藐三佛陀，其佛国土，亦复如是。舍利弗！是华光佛灭度之后，正法
  住世，三十二小劫；像法住世，亦三十二小劫。尔时，世尊欲重宣此义，而说偈言：
</p>
<div class="commentary">
  <span>舍利弗来世</span><span>成佛普智尊</span><span>号名曰华光</span
  ><span>当度无量众</span> <span>供养无数佛</span><span>具足菩萨行</span
  ><span>十力等功德</span><span>证于无上道</span> <span>过无量劫已</span
  ><span>劫名大宝严</span><span>世界名离垢</span><span>清净无瑕秽</span>
  <span>以琉璃为地</span><span>金绳界其道</span><span>七宝杂色树</span
  ><span>常有华果实</span> <span>彼国诸菩萨</span><span>志念常坚固</span
  ><span>神通波罗蜜</span><span>皆已悉具足</span> <span>于无数佛所</span
  ><span>善学菩萨道</span><span>如是等大士</span><span>华光佛所化</span>
  <span>佛为王子时</span><span>弃国舍世荣</span><span>于最末后身</span
  ><span>出家成佛道</span> <span>华光佛住世</span><span>寿十二小劫</span
  ><span>其国人民众</span><span>寿命八小劫</span> <span>佛灭度之后</span
  ><span>正法住于世</span><span>三十二小劫</span><span>广度诸众生</span>
  <span>正法灭尽已</span><span>像法三十二</span><span>舍利广流布</span
  ><span>天人普供养</span> <span>华光佛所为</span><span>其事皆如是</span
  ><span>其两足圣尊</span><span>最胜无伦匹</span> <span>彼即是汝身</span
  ><span>宜应自欣庆</span>
</div>
<p>
  尔时，四部众比丘、比丘尼、优婆塞、优婆夷、天、龙、夜叉、乾闼婆、阿修罗、迦楼罗、紧那罗、摩睺罗伽等大众，见舍利弗于佛前受阿耨多罗三藐三菩提记，心大欢喜，踊跃无量。各各脱身所著上衣，以供养佛。释提桓因、梵天王等，与无数天子，亦以天妙衣、天曼陀罗华、摩诃曼陀罗华等，供养于佛。所散天衣，住虚空中，而自回转。诸天伎乐，百千万种，于虚空中，一时俱作，雨众天华
  。而作是言：佛昔于波罗奈，初转法轮，今乃复转无上最大法轮。尔时，诸天子欲重宣此义，而说偈言：
</p>
<div class="commentary">
  <span>昔于波罗奈</span><span>转四谛法轮</span><span>分别说诸法</span
  ><span>五众之生灭</span> <span>今复转最妙</span><span>无上大法轮</span
  ><span>是法甚深奥</span><span>少有能信者</span> <span>我等从昔来</span
  ><span>数闻世尊说</span><span>未曾闻如是</span><span>深妙之上法</span>
  <span>世尊说是法</span><span>我等皆随喜</span> <span>大智舍利弗</span
  ><span>今得受尊记</span><span>我等亦如是</span><span>必当得作佛</span>
  <span>于一切世间</span><span>最尊无有上</span><span>佛道叵思议</span
  ><span>方便随宜说</span> <span>我所有福业</span><span>今世若过世</span
  ><span>及见佛功德</span><span>尽回向佛道</span>
</div>
<p>
  尔时，舍利弗白佛言：世尊！我今无复疑悔，亲于佛前，得受阿耨多罗三藐三菩提记。是诸千二百心自在者，昔住学地，佛常教化言：我法能离生老病死，究竟涅槃。是学无学人，亦各自以离我见及有无见等，谓得涅槃。而今于世尊前，闻所未闻，皆堕疑惑。善哉！世尊！愿为四众说其因缘，令离疑悔。
</p>
<p>
  尔时，佛告舍利弗：我先不言，诸佛世尊以种种因缘、譬喻言辞、方便说法，皆为阿耨多罗三藐三菩提耶？是诸所说，皆为化菩萨故。然舍利弗！今当复以譬喻更明此义，诸有智者，以譬喻得解。
  舍利弗！若国邑聚落有大长者，其年衰迈，财富无量，多有田宅及诸僮仆。其家广大，唯有一门。多诸人众，一百、二百，乃至五百人，止住其中。堂阁朽故，墙壁隤落，柱根腐败，梁栋倾危，周匝俱时欻然火起，焚烧舍宅。长者诸子，若十、二十，或至三十，在此宅中。长者见是大火，从四面起，即大惊怖，而作是念：我虽能于此所烧之门，安稳得出；而诸子等，于火宅内，乐着嬉戏，不觉不知，不惊不怖，火来逼身，苦痛切己，心不厌患，无求出意。
</p>
<p>
  舍利弗！是长者作是思惟：我身手有力，当以衣祴，若以几案，从舍出之。复更思惟：是舍唯有一门，而复狭小。诸子幼稚，未有所识，恋着戏处，或当堕落，为火所烧。我当为说怖畏之事，此舍已烧，宜时疾出，无令为火之所烧害。作是念已，如所思惟，具告诸子，汝等速出。父虽怜愍，善言诱喻，而诸子等乐着嬉戏，不肯信受，不惊不畏，了无出心。亦复不知何者是火，何者为舍，云何为失，但东西走戏，视父而已。
</p>
<p>
  尔时，长者即作是念：此舍已为大火所烧，我及诸子若不时出，必为所焚，我今当设方便，令诸子等得免斯害。父知诸子，先心各有所好种种珍玩奇异之物，情必乐着。而告之言：汝等所可玩好，希有难得，汝若不取，后必忧悔。如此种种羊车、鹿车、牛车，今在门外，可以游戏。汝等于此火宅，宜速出来，随汝所欲，皆当与汝。
</p>
<p>
  尔时，诸子闻父所说珍玩之物，适其愿故，心各勇锐，互相推排，竞共驰走，争出火宅。是时，长者见诸子等安稳得出，皆于四衢道中，露地而坐，无复障碍，其心泰然，欢喜踊跃。时诸子等各白父言：父先所许玩好之具，羊车、鹿车、牛车，愿时赐与。
</p>
<p>
  舍利弗！尔时长者，各赐诸子，等一大车。其车高广，众宝庄校，周匝栏楯，四面悬铃，又于其上张设幰盖，亦以珍奇杂宝而严饰之，宝绳交络，垂诸华缨，重敷婉筵，安置丹枕。驾以白牛，肤色充洁，形体姝好，有大筋力，行步平正，其疾如风。又多仆从而侍卫之。所以者何？是大长者财富无量，种种诸藏，悉皆充溢
  。而作是念：我财物无极，不应以下劣小车与诸子等，今此幼童皆是吾子，爱无偏党，我有如是七宝大车，其数无量，应当等心，各各与之，不宜差别。所以者何？以我此物，周给一国，犹尚不匮，何况诸子。
</p>
<p>
  是时诸子各乘大车，得未曾有，非本所望。舍利弗！于汝意云何？是长者等与诸子珍宝大车，宁有虚妄不？舍利弗言：不也，世尊！是长者但令诸子得免火难，全其躯命，非为虚妄。何以故？若全身命，便为已得玩好之具，况复方便，于彼火宅而拔济之。世尊！若是长者乃至不与最小一车，犹不虚妄。何以故？是长者先作是意，我以方便令子得出，以是因缘，无虚妄也。何况长者自知财富无量，欲饶益诸子，等与大车。
</p>
<p>
  佛告舍利弗：善哉！善哉！如汝所言。舍利弗！如来亦复如是，则为一切世间之父。于诸怖畏、衰恼、忧患、无明闇蔽，永尽无余，而悉成就无量知见，力无所畏，有大神力及智慧力，具足方便智慧波罗蜜，大慈大悲，常无懈倦，恒求善事，利益一切
  ，而生三界朽故火宅。为度众生，生老病死，忧悲苦恼，愚痴闇蔽，三毒之火，教化令得阿耨多罗三藐三菩提。见诸众生，为生老病死忧悲苦恼之所烧煮；亦以五欲财利故，受种种苦；又以贪着追求故，现受众苦，后受地狱、畜生、饿鬼之苦，若生天上及在人间，贫穷困苦、爱别离苦、怨憎会苦，如是等种种诸苦
  。众生没在其中，欢喜游戏，不觉不知，不惊不怖，亦不生厌，不求解脱。于此三界火宅，东西驰走，虽遭大苦。不以为患。
</p>
<p>
  舍利弗！佛见此已，便作是念：我为众生之父，应拔其苦难，与无量无边佛智慧乐，令其游戏。舍利弗！如来复作是念：若我但以神力及智慧力，舍于方便，为诸众生赞如来知见、力无所畏者，众生不能以是得度。所以者何？是诸众生，未免生老病死忧悲苦恼，而为三界火宅所烧，何由能解佛之智慧。舍利弗！如彼长者，虽复身手有力而不用之，但以殷勤方便，勉济诸子火宅之难，然后各与珍宝大车。如来亦复如是，虽有力无所畏而不用之，但以智慧方便，于三界火宅拔济众生，为说三乘，声闻、辟支佛、佛乘
  。而作是言：汝等莫得乐住三界火宅，勿贪粗弊色声香味触也。若贪着生爱，则为所烧。汝速出三界，当得三乘，声闻、辟支佛、佛乘，我今为汝保任此事，终不虚也。汝等但当勤修精进。如来以是方便，诱进众生，复作是言：汝等当知此三乘法，皆是圣所称叹，自在无系，无所依求。乘是三乘，以无漏根、力、觉、道、禅定、解脱、三昧等，而自娱乐，便得无量安隐快乐。
</p>
<p>
  舍利弗！若有众生，内有智性，从佛世尊闻法信受，殷勤精进，欲速出三界，自求涅槃，是名声闻乘；如彼诸子，为求羊车出于火宅。若有众生，从佛世尊闻法信受，殷勤精进，求自然慧，乐独善寂，深知诸法因缘，是名辟支佛乘；如彼诸子，为求鹿车出于火宅。若有众生，从佛世尊闻法信受，勤修精进，求一切智，佛智、自然智、无师智、如来知见、力、无所畏，愍念安乐无量众生，利益天人，度脱一切，是名大乘菩萨。求此乘故，名为摩诃萨；如彼诸子，为求牛车出于火宅。舍利弗！如彼长者，见诸子等安隐得出火宅，到无畏处，自惟财富无量，等以大车而赐诸子。如来亦复如是，为一切众生之父，若见无量亿千众生，以佛教门，出三界苦，怖畏险道，得涅槃乐。如来尔时，便作是念：我有无量无边智慧、力、无畏等诸佛法藏，是诸众生皆是我子，等与大乘，不令有人独得灭度，皆以如来灭度而灭度之。是诸众生脱三界者，悉与诸佛禅定解脱等娱乐之具，皆是一相一种，圣所称叹，能生净妙第一之乐。舍利弗！如彼长者，初以三车诱引诸子，然后但与大车，宝物庄严，安隐第一，然彼长者无虚妄之咎。如来亦复如是，无有虚妄。初说三乘引导众生，然后但以大乘而度脱之。何以故？如来有无量智慧、力、无所畏诸法之藏，能与一切众生大乘之法，但不尽能受。舍利弗！以是因缘，当知诸佛方便力故，于一佛乘，分别说三。佛欲重宣此义，而说偈言：
</p>
<div class="commentary">
  <span>譬如长者</span><span>有一大宅</span><span>其宅久故</span
  ><span>而复顿弊</span> <span>堂舍高危</span><span>柱根摧朽</span
  ><span>梁栋倾斜</span><span>基陛隤毁</span> <span>墙壁圮坼</span
  ><span>泥涂阤落</span><span>覆苫乱坠</span><span>椽梠差脱</span>
  <span>周障屈曲</span><span>杂秽充遍</span> <span>有五百人</span
  ><span>止住其中</span> <span>鸱枭雕鹫</span><span>乌鹊鸠鸽</span
  ><span>蚖蛇蝮蝎</span><span>蜈蚣蚰蜒</span> <span>守宫百足</span
  ><span>鼬狸鼷鼠</span><span>诸恶虫辈</span><span>交横驰走</span>
  <span>屎尿臭处</span><span>不净流溢</span><span>蜣螂诸虫</span
  ><span>而集其上</span> <span>狐狼野干</span><span>咀嚼践踏</span
  ><span>哜啮死尸</span><span>骨肉狼藉</span> <span>由是群狗</span
  ><span>竞来搏撮</span><span>饥羸慞惶</span><span>处处求食</span>
  <span>斗诤揸掣</span><span>啀喍嗥吠</span><span>其舍恐怖</span
  ><span>变状如是</span> <span>处处皆有</span><span>魑魅魍魉</span
  ><span>夜叉恶鬼</span><span>食啖人肉</span> <span>毒虫之属</span
  ><span>诸恶禽兽</span><span>孚乳产生</span><span>各自藏护</span>
  <span>夜叉竞来</span><span>争取食之</span><span>食之既饱</span
  ><span>恶心转炽</span> <span>斗诤之声</span><span>甚可怖畏</span>
  <span>鸠槃荼鬼</span><span>蹲踞土埵</span><span>或时离地</span
  ><span>一尺二尺</span> <span>往返游行</span><span>纵逸嬉戏</span
  ><span>捉狗两足</span><span>扑令失声</span> <span>以脚加颈</span
  ><span>怖狗自乐</span> <span>复有诸鬼</span><span>其身长大</span
  ><span>裸形黑瘦</span><span>常住其中</span> <span>发大恶声</span
  ><span>叫呼求食</span><span>复有诸鬼</span><span>其咽如针</span>
  <span>复有诸鬼</span><span>首如牛头</span><span>或食人肉</span
  ><span>或复啖狗</span> <span>头发髼乱</span><span>残害凶险</span
  ><span>饥渴所逼</span><span>叫唤驰走</span> <span>夜叉饿鬼</span
  ><span>诸恶鸟兽</span><span>饥急四向</span><span>窥看窗牖</span>
  <span>如是诸难</span><span>恐畏无量</span> <span>是朽故宅</span
  ><span>属于一人</span><span>其人近出</span><span>未久之间</span
  ><span>于后宅舍</span><span>忽然火起</span> <span>四面一时</span
  ><span>其焰俱炽</span><span>栋梁椽柱</span><span>爆声震裂</span
  ><span>摧折堕落</span><span>墙壁崩倒</span> <span>诸鬼神等</span
  ><span>扬声大叫</span><span>雕鹫诸鸟</span><span>鸠槃荼等</span
  ><span>周慞惶怖</span><span>不能自出</span> <span>恶兽毒虫</span
  ><span>藏窜孔穴</span><span>毗舍阇鬼</span><span>亦住其中</span>
  <span>薄福德故</span><span>为火所逼</span><span>共相残害</span
  ><span>饮血啖肉</span> <span>野干之属</span><span>并已前死</span
  ><span>诸大恶兽</span><span>竞来食啖</span><span>臭烟熢勃</span
  ><span>四面充塞</span> <span>蜈蚣蚰蜒</span><span>毒蛇之类</span
  ><span>为火所烧</span><span>争走出穴</span><span>鸠槃荼鬼</span
  ><span>随取而食</span> <span>又诸饿鬼</span><span>头上火燃</span
  ><span>饥渴热恼</span><span>周慞闷走</span> <span>其宅如是</span
  ><span>甚可怖畏</span><span>毒害火灾</span><span>众难非一</span>
  <span>是时宅主</span><span>在门外立</span><span>闻有人言</span
  ><span>汝诸子等</span><span>先因游戏</span><span>来入此宅</span>
  <span>稚小无知</span><span>欢娱乐着</span><span>长者闻已</span
  ><span>惊入火宅</span> <span>方宜救济</span><span>令无烧害</span
  ><span>告喻诸子</span><span>说众患难</span> <span>恶鬼毒虫</span
  ><span>灾火蔓延</span><span>众苦次第</span><span>相续不绝</span>
  <span>毒蛇蚖蝮</span><span>及诸夜叉</span><span>鸠槃荼鬼</span
  ><span>野干狐狗</span> <span>雕鹫鸱枭</span><span>百足之属</span
  ><span>饥渴恼急</span><span>甚可怖畏</span> <span>此苦难处</span
  ><span>况复大火</span><span>诸子无知</span><span>虽闻父诲</span>
  <span>犹故乐着</span><span>嬉戏不已</span> <span>是时长者</span
  ><span>而作是念</span><span>诸子如此</span><span>益我愁恼</span>
  <span>今此舍宅</span><span>无一可乐</span><span>而诸子等</span
  ><span>耽湎嬉戏</span> <span>不受我教</span><span>将为火害</span
  ><span>即便思惟</span><span>设诸方便</span> <span>告诸子等</span
  ><span>我有种种</span><span>珍玩之具</span><span>妙宝好车</span>
  <span>羊车鹿车</span><span>大牛之车</span><span>今在门外</span
  ><span>汝等出来</span> <span>吾为汝等</span><span>造作此车</span
  ><span>随意所乐</span><span>可以游戏</span> <span>诸子闻说</span
  ><span>如此诸车</span><span>即时奔竞</span><span>驰走而出</span
  ><span>到于空地</span><span>离诸苦难</span> <span>长者见子</span
  ><span>得出火宅</span><span>住于四衢</span><span>坐师子座</span>
  <span>而自庆言</span><span>我今快乐</span><span>此诸子等</span
  ><span>生育甚难</span> <span>愚小无知</span><span>而入险宅</span
  ><span>多诸毒虫</span><span>魑魅可畏</span> <span>大火猛焰</span
  ><span>四面俱起</span><span>而此诸子</span><span>贪着嬉戏</span>
  <span>我已救之</span><span>令得脱难</span><span>是故诸人</span
  ><span>我今快乐</span> <span>尔时诸子</span><span>知父安坐</span
  ><span>皆诣父所</span><span>而白父言</span> <span>愿赐我等</span
  ><span>三种宝车</span><span>如前所许</span><span>诸子出来</span>
  <span>当以三车</span><span>随汝所欲</span><span>今正是时</span
  ><span>惟垂给与</span> <span>长者大富</span><span>库藏众多</span
  ><span>金银琉璃</span><span>砗磲玛瑙</span> <span>以众宝物</span
  ><span>造诸大车</span><span>庄校严饰</span><span>周匝栏楯</span>
  <span>四面悬铃</span><span>金绳交络</span><span>真珠罗网</span
  ><span>张施其上</span> <span>金华诸璎</span><span>处处垂下</span
  ><span>众彩杂饰</span><span>周匝围绕</span> <span>柔软缯纩</span
  ><span>以为茵蓐</span><span>上妙细㲲</span><span>价值千亿</span>
  <span>鲜白净洁</span><span>以覆其上</span><span>有大白牛</span
  ><span>肥壮多力</span> <span>形体姝好</span><span>以驾宝车</span
  ><span>多诸傧从</span><span>而侍卫之</span> <span>以是妙车</span
  ><span>等赐诸子</span> <span>诸子是时</span><span>欢喜踊跃</span
  ><span>乘是宝车</span><span>游于四方</span><span>嬉戏快乐</span
  ><span>自在无碍</span> <span>告舍利弗</span><span>我亦如是</span
  ><span>众圣中尊</span><span>世间之父</span> <span>一切众生</span
  ><span>皆是吾子</span><span>深着世乐</span><span>无有慧心</span>
  <span>三界无安</span><span>犹如火宅</span><span>众苦充满</span
  ><span>甚可怖畏</span> <span>常有生老</span><span>病死忧患</span
  ><span>如是等火</span><span>炽然不息</span> <span>如来已离</span
  ><span>三界火宅</span><span>寂然闲居</span><span>安处林野</span>
  <span>今此三界</span><span>皆是我有</span><span>其中众生</span
  ><span>悉是吾子</span> <span>而今此处</span><span>多诸患难</span
  ><span>唯我一人</span><span>能为救护</span> <span>虽复教诏</span
  ><span>而不信受</span><span>于诸欲染</span><span>贪着深故</span>
  <span>以是方便</span><span>为说三乘</span><span>令诸众生</span
  ><span>知三界苦</span><span>开示演说</span><span>出世间道</span>
  <span>是诸子等</span><span>若心决定</span><span>具足三明</span
  ><span>及六神通</span><span>有得缘觉</span><span>不退菩萨</span>
  <span>汝舍利弗</span><span>我为众生</span><span>以此譬喻</span
  ><span>说一佛乘</span> <span>汝等若能</span><span>信受是语</span
  ><span>一切皆当</span><span>成得佛道</span> <span>是乘微妙</span
  ><span>清净第一</span><span>于诸世间</span><span>为无有上</span>
  <span>佛所悦可</span><span>一切众生</span><span>所应称赞</span
  ><span>供养礼拜</span> <span>无量亿千</span><span>诸力解脱</span
  ><span>禅定智慧</span><span>及佛余法</span> <span>得如是乘</span
  ><span>令诸子等</span><span>日夜劫数</span><span>常得游戏</span>
  <span>与诸菩萨</span><span>及声闻众</span><span>乘此宝乘</span
  ><span>直至道场</span> <span>以是因缘</span><span>十方谛求</span
  ><span>更无余乘</span><span>除佛方便</span> <span>告舍利弗</span
  ><span>汝诸人等</span><span>皆是吾子</span><span>我则是父</span>
  <span>汝等累劫</span><span>众苦所烧</span><span>我皆济拔</span
  ><span>令出三界</span> <span>我虽先说</span><span>汝等灭度</span
  ><span>但尽生死</span><span>而实不灭</span> <span>今所应作</span
  ><span>唯佛智慧</span> <span>若有菩萨</span><span>于是众中</span
  ><span>能一心听</span><span>诸佛实法</span> <span>诸佛世尊</span
  ><span>虽以方便</span><span>所化众生</span><span>皆是菩萨</span>
  <span>若人小智</span><span>深着爱欲</span><span>为此等故</span
  ><span>说于苦谛</span> <span>众生心喜</span><span>得未曾有</span
  ><span>佛说苦谛</span><span>真实无异</span> <span>若有众生</span
  ><span>不知苦本</span><span>深着苦因</span><span>不能暂舍</span>
  <span>为是等故</span><span>方便说道</span><span>诸苦所因</span
  ><span>贪欲为本</span> <span>若灭贪欲</span><span>无所依止</span
  ><span>灭尽诸苦</span><span>名第三谛</span> <span>为灭谛故</span
  ><span>修行于道</span><span>离诸苦缚</span><span>名得解脱</span>
  <span>是人于何</span><span>而得解脱</span> <span>但离虚妄</span
  ><span>名为解脱</span><span>其实未得</span><span>一切解脱</span
  ><span>佛说是人</span><span>未实灭度</span> <span>斯人未得</span
  ><span>无上道故</span><span>我意不欲</span><span>令至灭度</span>
  <span>我为法王</span><span>于法自在</span><span>安隐众生</span
  ><span>故现于世</span> <span>汝舍利弗</span><span>我此法印</span
  ><span>为欲利益</span><span>世间故说</span><span>在所游方</span
  ><span>勿妄宣传</span> <span>若有闻者</span><span>随喜顶受</span
  ><span>当知是人</span><span>阿惟越致</span> <span>若有信受</span
  ><span>此经法者</span><span>是人已曾</span><span>见过去佛</span
  ><span>恭敬供养</span><span>亦闻是法</span> <span>若人有能</span
  ><span>信汝所说</span><span>则为见我</span><span>亦见于汝</span
  ><span>及比丘僧</span><span>并诸菩萨</span> <span>斯法华经</span
  ><span>为深智说</span><span>浅识闻之</span><span>迷惑不解</span>
  <span>一切声闻</span><span>及辟支佛</span><span>于此经中</span
  ><span>力所不及</span> <span>汝舍利弗</span><span>尚于此经</span
  ><span>以信得入</span><span>况余声闻</span> <span>其余声闻</span
  ><span>信佛语故</span><span>随顺此经</span><span>非己智分</span>
  <span>又舍利佛</span><span>憍慢懈怠</span><span>计我见者</span
  ><span>莫说此经</span> <span>凡夫浅识</span><span>深着五欲</span
  ><span>闻不能解</span><span>亦勿为说</span> <span>若人不信</span
  ><span>毁谤此经</span><span>则断一切</span><span>世间佛种</span>
  <span>或复颦蹙</span><span>而怀疑惑</span><span>汝当听说</span
  ><span>此人罪报</span> <span>若佛在世</span><span>若灭度后</span
  ><span>其有诽谤</span><span>如斯经典</span> <span>见有读诵</span
  ><span>书持经者</span><span>轻贱憎嫉</span><span>而怀结恨</span>
  <span>此人罪报</span><span>汝今复听</span> <span>其人命终</span
  ><span>入阿鼻狱</span><span>具足一劫</span><span>劫尽更生</span
  ><span>如是展转</span><span>至无数劫</span> <span>从地狱出</span
  ><span>当堕畜生</span><span>若狗野干</span><span>其形枯瘦</span
  ><span>黧黮疥癞</span><span>人所触娆</span> <span>又复为人</span
  ><span>之所恶贱</span><span>常困饥渴</span><span>骨肉枯竭</span>
  <span>生受楚毒</span><span>死被瓦石</span><span>断佛种故</span
  ><span>受斯罪报</span> <span>若作骆驼</span><span>或生驴中</span
  ><span>身常负重</span><span>加诸杖捶</span> <span>但念水草</span
  ><span>余无所知</span><span>谤斯经故</span><span>获罪如是</span>
  <span>有作野干</span><span>来入聚落</span><span>身体疥癞</span
  ><span>又无一目</span> <span>为诸童子</span><span>之所打掷</span
  ><span>受诸苦痛</span><span>或时致死</span> <span>于此死已</span
  ><span>更受蟒身</span><span>其形长大</span><span>五百由旬</span>
  <span>聋騃无足</span><span>宛转腹行</span><span>为诸小虫</span
  ><span>之所咂食</span> <span>昼夜受苦</span><span>无有休息</span
  ><span>谤斯经故</span><span>获罪如是</span> <span>若得为人</span
  ><span>诸根闇钝</span><span>矬陋挛躄</span><span>盲聋背伛</span>
  <span>有所言说</span><span>人不信受</span><span>口气常臭</span
  ><span>鬼魅所著</span> <span>贫穷下贱</span><span>为人所使</span
  ><span>多病痟瘦</span><span>无所依怙</span> <span>虽亲附人</span
  ><span>人不在意</span><span>若有所得</span><span>寻复忘失</span>
  <span>若修医道</span><span>顺方治病</span><span>更增他疾</span
  ><span>或复致死</span> <span>若自有病</span><span>无人救疗</span
  ><span>设服良药</span><span>而复增剧</span> <span>若他反逆</span
  ><span>抄劫窃盗</span><span>如是等罪</span><span>横罹其殃</span>
  <span>如斯罪人</span><span>永不见佛</span><span>众圣之王</span
  ><span>说法教化</span> <span>如斯罪人</span><span>常生难处</span
  ><span>狂聋心乱</span><span>永不闻法</span> <span>于无数劫</span
  ><span>如恒河沙</span><span>生辄聋哑</span><span>诸根不具</span>
  <span>常处地狱</span><span>如游园观</span><span>在余恶道</span
  ><span>如己舍宅</span> <span>驼驴猪狗</span><span>是其行处</span
  ><span>谤斯经故</span><span>获罪如是</span> <span>若得为人</span
  ><span>盲聋喑哑</span><span>贫穷诸衰</span><span>以自庄严</span>
  <span>水肿乾痟</span><span>疥癞痈疽</span><span>如是等病</span
  ><span>以为衣服</span> <span>身常臭处</span><span>垢秽不净</span
  ><span>深着我见</span><span>增益瞋恚</span> <span>淫欲炽盛</span
  ><span>不择禽兽</span><span>谤斯经故</span><span>获罪如是</span>
  <span>告舍利弗</span><span>谤斯经者</span><span>若说其罪</span
  ><span>穷劫不尽</span> <span>以是因缘</span><span>我故语汝</span
  ><span>无智人中</span><span>莫说此经</span> <span>若有利根</span
  ><span>智慧明了</span><span>多闻强识</span><span>求佛道者</span
  ><span>如是之人</span><span>乃可为说</span> <span>若人曾见</span
  ><span>亿百千佛</span><span>植诸善本</span><span>深心坚固</span
  ><span>如是之人</span><span>乃可为说</span> <span>若人精进</span
  ><span>常修慈心</span><span>不惜身命</span><span>乃可为说</span>
  <span>若人恭敬</span><span>无有异心</span><span>离诸凡愚</span
  ><span>独处山泽</span><span>如是之人</span><span>乃可为说</span>
  <span>又舍利弗</span><span>若见有人</span><span>舍恶知识</span
  ><span>亲近善友</span><span>如是之人</span><span>乃可为说</span>
  <span>若见佛子</span><span>持戒清洁</span><span>如净明珠</span
  ><span>求大乘经</span><span>如是之人</span><span>乃可为说</span>
  <span>若人无瞋</span><span>质直柔软</span><span>常愍一切</span
  ><span>恭敬诸佛</span><span>如是之人</span><span>乃可为说</span>
  <span>复有佛子</span><span>于大众中</span><span>以清净心</span
  ><span>种种因缘</span><span>譬喻言辞</span><span>说法无碍</span>
  <span>如是之人</span><span>乃可为说</span> <span>若有比丘</span
  ><span>为一切智</span><span>四方求法</span><span>合掌顶受</span>
  <span>但乐受持</span><span>大乘经典</span><span>乃至不受</span
  ><span>余经一偈</span><span>如是之人</span><span>乃可为说</span>
  <span>如人至心</span><span>求佛舍利</span><span>如是求经</span
  ><span>得已顶受</span> <span>其人不复</span><span>志求余经</span
  ><span>亦未曾念</span><span>外道典籍</span><span>如是之人</span
  ><span>乃可为说</span> <span>告舍利弗</span><span>我说是相</span
  ><span>求佛道者</span><span>穷劫不尽</span> <span>如是等人</span
  ><span>则能信解</span><span>汝当为说</span><span>妙法华经</span>
</div>
