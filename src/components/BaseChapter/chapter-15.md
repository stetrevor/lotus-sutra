<hgroup>
  <h2>卷第五</h2>
  <h1>从地涌出品第十五</h1>
</hgroup>
<p>
  尔时，他方国土诸来菩萨摩诃萨，过八恒河沙数，于大众中起，合掌作礼，而白佛言：世尊！若听我等，于佛灭后，在此娑婆世界，勤加精进，护持读诵、书写、供养是经典者，当于此土而广说之。尔时，佛告诸菩萨摩诃萨众：止！善男子！不须汝等护持此经。所以者何？我娑婆世界，自有六万恒河沙等菩萨摩诃萨，一一菩萨，各有六万恒河沙眷属，是诸人等，能于我灭后，护持读诵广说此经。佛说是时，娑婆世界三千大千国土，地皆震裂，而于其中，有无量千万亿菩萨摩诃萨同时涌出。是诸菩萨，身皆金色，三十二相，无量光明，先尽在此娑婆世界之下，此界虚空中住。是诸菩萨，闻释迦牟尼佛所说音声，从下发来。一一菩萨，皆是大众唱导之首，各将六万恒河沙眷属，况将五万、四万、三万、二万、一万恒河沙等眷属者；况复乃至一恒河沙、半恒河沙、四分之一，乃至千万亿那由他分之一；况复千万亿那由他眷属；况复亿万眷属；况复千万、百万，乃至一万；况复一千、一百，乃至一十；况复将五、四、三、二、一弟子者；况复单己，乐远离行；如是等比，无量无边，算数譬喻所不能知。是诸菩萨从地出已，各诣虚空七宝妙塔多宝如来、释迦牟尼佛所；到已，向二世尊头面礼足。及至诸宝树下师子座上佛所，亦皆作礼，右绕三匝，合掌恭敬，以诸菩萨种种赞法而以赞叹，住在一面，欣乐瞻仰于二世尊。是诸菩萨摩诃萨，从初涌出，以诸菩萨种种赞法而赞于佛，如是时间，经五十小劫。是时，释迦牟尼佛默然而坐，及诸四众，亦皆默然，五十小劫，佛神力故，令诸大众谓如半日。尔时，四众亦以佛神力故，见诸菩萨，遍满无量百千万亿国土虚空。是菩萨众中，有四导师，一名上行，二名无边行，三名净行，四名安立行。是四菩萨，于其众中，最为上首、唱导之师；在大众前，各共合掌，观释迦牟尼佛，而问讯言：世尊！少病少恼，安乐行不？所应度者，受教易不？不令世尊生疲劳耶？尔时，四大菩萨而说偈言：
</p>
<div class="commentary">
  <span>世尊安乐</span
  ><span>少病少恼</span
  ><span>教化众生</span
  ><span>得无疲倦</span>
  <span>又诸众生</span
  ><span>受化易不</span
  ><span>不令世尊</span
  ><span>生疲劳耶</span>
</div>
<p>
  尔时，世尊于菩萨大众中，而作是言：如是！如是！诸善男子！如来安乐，少病少恼。诸众生等，易可化度，无有疲劳。所以者何？是诸众生，世世已来，常受我化，亦于过去诸佛恭敬尊重，种诸善根。此诸众生，始见我身，闻我所说，即皆信受，入如来慧。除先修习学小乘者，如是之人，我今亦令得闻是经，入于佛慧。尔时，诸大菩萨而说偈言：
</p>
<div class="commentary">
  <span>善哉善哉</span
  ><span>大雄世尊</span
  ><span>诸众生等</span
  ><span>易可化度</span>
  <span>能问诸佛</span
  ><span>甚深智慧</span
  ><span>闻已信行</span
  ><span>我等随喜</span>
</div>
<p>
  于时，世尊赞叹上首诸大菩萨：善哉！善哉！善男子！汝等能于如来发随喜心。尔时，弥勒菩萨及八千恒河沙诸菩萨众，皆作是念：我等从昔已来，不见不闻如是大菩萨摩诃萨众，从地涌出，住世尊前，合掌供养，问讯如来。时弥勒菩萨摩诃萨，知八千恒河沙诸菩萨等心之所念，并欲自决所疑，合掌向佛，以偈问曰：
</p>
<div class="commentary">
  <span>无量千万亿</span
  ><span>大众诸菩萨</span
  ><span>昔所未曾见</span
  ><span>愿两足尊说</span>
  <span>是从何所来</span
  ><span>以何因缘集</span
  ><span>巨身大神通</span
  ><span>智慧叵思议</span>
  <span>其志念坚固</span
  ><span>有大忍辱力</span
  ><span>众生所乐见</span
  ><span>为从何所来</span>
  <span>一一诸菩萨</span
  ><span>所将诸眷属</span
  ><span>其数无有量</span
  ><span>如恒河沙等</span>
  <span>或有大菩萨</span
  ><span>将六万恒沙</span
  ><span>如是诸大众</span
  ><span>一心求佛道</span>
  <span>是诸大师等</span
  ><span>六万恒河沙</span
  ><span>俱来供养佛</span
  ><span>及护持是经</span>
  <span>将五万恒沙</span
  ><span>其数过于是</span
  ><span>四万及三万</span
  ><span>二万至一万</span>
  <span>一千一百等</span
  ><span>乃至一恒沙</span
  ><span>半及三四分</span
  ><span>亿万分之一</span>
  <span>千万那由他</span
  ><span>万亿诸弟子</span
  ><span>乃至于半亿</span
  ><span>其数复过上</span>
  <span>百万至一万</span
  ><span>一千及一百</span
  ><span>五十与一十</span
  ><span>乃至三二一</span>
  <span>单己无眷属</span
  ><span>乐于独处者</span
  ><span>俱来至佛所</span
  ><span>其数转过上</span>
  <span>如是诸大众</span
  ><span>若人行筹数</span
  ><span>过于恒沙劫</span
  ><span>犹不能尽知</span>
  <span>是诸大威德</span
  ><span>精进菩萨众</span
  ><span>谁为其说法</span
  ><span>教化而成就</span>
  <span>从谁初发心</span
  ><span>称扬何佛法</span
  ><span>受持行谁经</span
  ><span>修习何佛道</span>
  <span>如是诸菩萨</span
  ><span>神通大智力</span
  ><span>四方地震裂</span
  ><span>皆从中涌出</span>
  <span>世尊我昔来</span
  ><span>未曾见是事</span
  ><span>愿说其所从</span
  ><span>国土之名号</span>
  <span>我常游诸国</span
  ><span>未曾见是众</span
  ><span>我于此众中</span
  ><span>乃不识一人</span>
  <span>忽然从地出</span
  ><span>愿说其因缘</span>
  <span>今此之大会</span
  ><span>无量百千亿</span
  ><span>是诸菩萨等</span
  ><span>皆欲知此事</span>
  <span>是诸菩萨众</span
  ><span>本末之因缘</span
  ><span>无量德世尊</span
  ><span>惟愿决众疑</span>
</div>
<p>
  尔时，释迦牟尼分身诸佛，从无量千万亿他方国土来者，在于八方诸宝树下，师子座上，结跏趺坐。其佛侍者，各各见是菩萨大众，于三千大千世界四方，从地涌出，住于虚空，各白其佛言：世尊！此诸无量无边阿僧祇菩萨大众，从何所来？尔时，诸佛各告侍者：诸善男子！且待须臾，有菩萨摩诃萨，名曰弥勒，释迦牟尼佛之所授记，次后作佛，已问斯事，佛今答之，汝等自当因是得闻。尔时，释迦牟尼佛告弥勒菩萨：善哉！善哉！阿逸多！乃能问佛如是大事。汝等当共一心，被精进铠，发坚固意，如来今欲显发宣示诸佛智慧，诸佛自在神通之力，诸佛师子奋迅之力，诸佛威猛大势之力。尔时，世尊欲重宣此义，而说偈言：
</p>
<div class="commentary">
  <span>当精进一心</span
  ><span>我欲说此事</span
  ><span>勿得有疑悔</span
  ><span>佛智叵思议</span>
  <span>汝今出信力</span
  ><span>住于忍善中</span
  ><span>昔所未闻法</span
  ><span>今皆当得闻</span>
  <span>我今安慰汝</span
  ><span>勿得怀疑惧</span
  ><span>佛无不实语</span
  ><span>智慧不可量</span>
  <span>所得第一法</span
  ><span>甚深叵分别</span
  ><span>如是今当说</span
  ><span>汝等一心听</span>
</div>
<p>
  尔时，世尊说此偈已，告弥勒菩萨：我今于此大众，宣告汝等。阿逸多！是诸大菩萨摩诃萨无量无数阿僧祇，从地涌出，汝等昔所未见者；我于是娑婆世界，得阿耨多罗三藐三菩提已，教化示导是诸菩萨，调伏其心，令发道意。此诸菩萨，皆于是娑婆世界下，此界虚空中住；于诸经典，读诵通利，思惟分别，正忆念。阿逸多！是诸善男子等，不乐在众，多有所说，常乐静处，勤行精进，未曾休息；亦不依止人天而住。常乐深智，无有障碍，亦常乐于诸佛之法，一心精进，求无上慧。尔时，世尊欲重宣此义，而说偈言：
</p>
<div class="commentary">
  <span>阿逸汝当知</span
  ><span>是诸大菩萨</span
  ><span>从无数劫来</span
  ><span>修习佛智慧</span>
  <span>悉是我所化</span
  ><span>令发大道心</span
  ><span>此等是我子</span>
  <span>依止是世界</span
  ><span>常行头陀事</span
  ><span>志乐于静处</span
  ><span>舍大众愦闹</span>
  <span>不乐多所说</span
  ><span>如是诸子等</span
  ><span>学习我道法</span
  ><span>昼夜常精进</span>
  <span>为求佛道故</span
  ><span>在娑婆世界</span
  ><span>下方空中住</span
  ><span>志念力坚固</span>
  <span>常勤求智慧</span
  ><span>说种种妙法</span
  ><span>其心无所畏</span>
  <span>我于伽耶城</span
  ><span>菩提树下坐</span
  ><span>得成最正觉</span
  ><span>转无上法轮</span>
  <span>尔乃教化之</span
  ><span>令初发道心</span
  ><span>今皆住不退</span
  ><span>悉当得成佛</span>
  <span>我今说实语</span
  ><span>汝等一心信</span
  ><span>我从久远来</span
  ><span>教化是等众</span>
</div>
<p>
  尔时，弥勒菩萨摩诃萨，及无数诸菩萨等，心生疑惑，怪未曾有，而作是念：云何世尊于少时间，教化如是无量无边阿僧祇诸大菩萨，令住阿耨多罗三藐三菩提？即白佛言：世尊！如来为太子时，出于释宫，去伽耶城不远，坐于道场，得成阿耨多罗三藐三菩提；从是已来，始过四十余年。世尊！云何于此少时大作佛事，以佛势力，以佛功德，教化如是无量大菩萨众，当成阿耨多罗三藐三菩提？世尊！此大菩萨众，假使有人，于千万亿劫，数不能尽，不得其边；斯等久远已来，于无量无边诸佛所，植诸善根，成就菩萨道，常修梵行。世尊！如此之事，世所难信。譬如有人，色美发黑，年二十五，指百岁人，言是我子；其百岁人，亦指年少，言是我父，生育我等，是事难信。佛亦如是，得道已来，其实未久；而此大众诸菩萨等，已于无量千万亿劫，为佛道故，勤行精进，善入出住无量百千万亿三昧，得大神通，久修梵行，善能次第习诸善法，巧于问答。人中之宝，一切世间甚为希有。今日世尊方云，得佛道时，初令发心，教化示导，令向阿耨多罗三藐三菩提。世尊得佛未久，乃能作此大功德事？我等虽复信佛随宜所说，佛所出言，未曾虚妄，佛所知者，皆悉通达；然诸新发意菩萨，于佛灭后，若闻是语，或不信受而起破法罪业因缘。唯然，世尊！愿为解说，除我等疑，及未来世诸善男子，闻此事已，亦不生疑。尔时，弥勒菩萨欲重宣此义，而说偈言：
</p>
<div class="commentary">
  <span>佛昔从释种</span
  ><span>出家近伽耶</span
  ><span>坐于菩提树</span
  ><span>尔来尚未久</span>
  <span>此诸佛子等</span
  ><span>其数不可量</span
  ><span>久已行佛道</span
  ><span>住于神通力</span>
  <span>善学菩萨道</span
  ><span>不染世间法</span
  ><span>如莲华在水</span
  ><span>从地而涌出</span>
  <span>皆起恭敬心</span
  ><span>住于世尊前</span
  ><span>是事难思议</span
  ><span>云何而可信</span>
  <span>佛得道甚近</span
  ><span>所成就甚多</span
  ><span>愿为除众疑</span
  ><span>如实分别说</span>
  <span>譬如少壮人</span
  ><span>年始二十五</span
  ><span>示人百岁子</span
  ><span>发白而面皱</span>
  <span>是等我所生</span
  ><span>子亦说是父</span
  ><span>父少而子老</span
  ><span>举世所不信</span>
  <span>世尊亦如是</span
  ><span>得道来甚近</span
  ><span>是诸菩萨等</span
  ><span>志固无怯弱</span>
  <span>从无量劫来</span
  ><span>而行菩萨道</span
  ><span>巧于难问答</span
  ><span>其心无所畏</span>
  <span>忍辱心决定</span
  ><span>端正有威德</span
  ><span>十方佛所赞</span
  ><span>善能分别说</span>
  <span>不乐在人众</span
  ><span>常好在禅定</span
  ><span>为求佛道故</span
  ><span>于下空中住</span>
  <span>我等从佛闻</span
  ><span>于此事无疑</span
  ><span>愿佛为未来</span
  ><span>演说令开解</span>
  <span>若有于此经</span
  ><span>生疑不信者</span
  ><span>即当堕恶道</span
  ><span>愿今为解说</span>
  <span>是无量菩萨</span
  ><span>云何于少时</span
  ><span>教化令发心</span
  ><span>而住不退地</span>
</div>
