<hgroup>
  <h2>卷第六</h2>
  <h1>法师功德品第十九</h1>
</hgroup>
<p>
  尔时，佛告常精进菩萨摩诃萨，若善男子、善女人，受持是法华经，若读，若诵，若解说，若书写，是人当得八百眼功德、千二百耳功德、八百鼻功德、千二百舌功德、八百身功德、千二百意功德，以是功德，庄严六根，皆令清净。是善男子、善女人，父母所生清净肉眼，见于三千大千世界，内外所有山林河海，下至阿鼻地狱，上至有顶，亦见其中一切众生，及业因缘果报生处，悉见悉知。尔时，世尊欲重宣此义，而说偈言：
</p>
<div class="commentary">
  <span>若于大众中</span
  ><span>以无所畏心</span
  ><span>说是法华经</span
  ><span>汝听其功德</span>
  <span>是人得八百</span
  ><span>功德殊胜眼</span
  ><span>以是庄严故</span
  ><span>其目甚清净</span>
  <span>父母所生眼</span
  ><span>悉见三千界</span
  ><span>内外弥楼山</span
  ><span>须弥及铁围</span>
  <span>并诸余山林</span
  ><span>大海江河水</span
  ><span>下至阿鼻狱</span
  ><span>上至有顶处</span>
  <span>其中诸众生</span
  ><span>一切皆悉见</span
  ><span>虽未得天眼</span
  ><span>肉眼力如是</span>
</div>
<p>
  复次常精进！若善男子、善女人，受持此经，若读，若诵，若解说，若书写，得千二百耳功德。以是清净耳，闻三千大千世界，下至阿鼻地狱，上至有顶，其中内外种种语言音声。象声、马声、牛声，车声，啼哭声、愁叹声，螺声、鼓声、钟声、铃声，笑声、语声，男声、女声、童子声、童女声，法声、非法声，苦声、乐声，凡夫声、圣人声，喜声、不喜声。天声、龙声、夜叉声、乾闼婆声、阿修罗声、迦楼罗声、紧那罗声、摩睺罗伽声，火声、水声、风声，地狱声、畜生声、饿鬼声。比丘声、比丘尼声、声闻声、辟支佛声、菩萨声、佛声。以要言之，三千大千世界中，一切内外所有诸声，虽未得天耳，以父母所生清净常耳，皆悉闻知，如是分别种种音声，而不坏耳根。尔时，世尊欲重宣此义，而说偈言：
</p>
<div class="commentary">
  <span>父母所生耳</span
  ><span>清净无浊秽</span
  ><span>以此常耳闻</span
  ><span>三千世界声</span>
  <span>象马车牛声</span
  ><span>钟铃螺鼓声</span
  ><span>琴瑟箜篌声</span
  ><span>箫笛之音声</span>
  <span>清净好歌声</span
  ><span>听之而不着</span
  ><span>无数种人声</span
  ><span>闻悉能解了</span>
  <span>又闻诸天声</span
  ><span>微妙之歌音</span
  ><span>及闻男女声</span
  ><span>童子童女声</span>
  <span>山川险谷中</span
  ><span>迦陵频伽声</span
  ><span>命命等诸鸟</span
  ><span>悉闻其音声</span>
  <span>地狱众苦痛</span
  ><span>种种楚毒声</span
  ><span>饿鬼饥渴逼</span
  ><span>求索饮食声</span>
  <span>诸阿修罗等</span
  ><span>居在大海边</span
  ><span>自共言语时</span
  ><span>出于大音声</span>
  <span>如是说法者</span
  ><span>安住于此间</span
  ><span>遥闻是众声</span
  ><span>而不坏耳根</span>
  <span>十方世界中</span
  ><span>禽兽鸣相呼</span
  ><span>其说法之人</span
  ><span>于此悉闻之</span>
  <span>其诸梵天上</span
  ><span>光音及遍净</span
  ><span>乃至有顶天</span
  ><span>言语之音声</span>
  <span>法师住于此</span
  ><span>悉皆得闻之</span>
  <span>一切比丘众</span
  ><span>及诸比丘尼</span
  ><span>若读诵经典</span
  ><span>若为他人说</span>
  <span>法师住于此</span
  ><span>悉皆得闻之</span>
  <span>复有诸菩萨</span
  ><span>读诵于经法</span
  ><span>若为他人说</span
  ><span>撰集解其义</span>
  <span>如是诸音声</span
  ><span>悉皆得闻之</span>
  <span>诸佛大圣尊</span
  ><span>教化众生者</span
  ><span>于诸大会中</span
  ><span>演说微妙法</span>
  <span>持此法华者</span
  ><span>悉皆得闻之</span>
  <span>三千大千界</span
  ><span>内外诸音声</span
  ><span>下至阿鼻狱</span
  ><span>上至有顶天</span>
  <span>皆闻其音声</span
  ><span>而不坏耳根</span
  ><span>其耳聪利故</span
  ><span>悉能分别知</span>
  <span>持是法华者</span
  ><span>虽未得天耳</span
  ><span>但用所生耳</span
  ><span>功德已如是</span>
</div>
<p>
  复次常精进！若善男子、善女人，受持是经，若读，若诵，若解说，若书写，成就八百鼻功德。以是清净鼻根，闻于三千大千世界上下内外种种诸香，须曼那华香、阇提华香、末利华香、薝卜华香、波罗罗华香、赤莲华香、青莲华香、白莲华香、华树香、果树香、栴檀香、沉水香、多摩罗跋香、多伽罗香，及千万种和香，若末、若丸、若涂香，持是经者，于此间住，悉能分别。又复别知众生之香，象香、马香、牛羊等香，男香、女香、童子香、童女香，及草木丛林香，若近若远，所有诸香，悉皆得闻，分别不错。持是经者，虽住于此，亦闻天上诸天之香，波利质多罗、拘鞞陀罗树香，及曼陀罗华香、摩诃曼陀罗华香、曼殊沙华香、摩诃曼殊沙华香、栴檀、沉水，种种末香，诸杂华香，如是等天香和合所出之香，无不闻知。又闻诸天身香，释提桓因在胜殿上，五欲娱乐嬉戏时香，若在妙法堂上，为忉利诸天说法时香，若于诸园游戏时香，及余天等男女身香，皆悉遥闻。如是展转，乃至梵世，上至有顶，诸天身香，亦皆闻之。并闻诸天所烧之香，及声闻香、辟支佛香、菩萨香、诸佛身香，亦皆遥闻，知其所在。虽闻此香，然于鼻根不坏不错。若欲分别为他人说，忆念不谬。尔时，世尊欲重宣此义，而说偈言：
</p>
<div class="commentary">
  <span>是人鼻清净</span
  ><span>于此世界中</span
  ><span>若香若臭物</span
  ><span>种种悉闻知</span>
  <span>须曼那阇提</span
  ><span>多摩罗栴檀</span
  ><span>沉水及桂香</span
  ><span>种种华果香</span>
  <span>及诸众生香</span
  ><span>男子女人香</span
  ><span>说法者远住</span
  ><span>闻香知所在</span>
  <span>大势转轮王</span
  ><span>小转轮及子</span
  ><span>群臣诸宫人</span
  ><span>闻香知所在</span>
  <span>身所著珍宝</span
  ><span>及地中宝藏</span
  ><span>转轮王宝女</span
  ><span>闻香知所在</span>
  <span>诸人严身具</span
  ><span>衣服及璎珞</span
  ><span>种种所涂香</span
  ><span>闻香知其身</span>
  <span>诸天若行坐</span
  ><span>游戏及神变</span
  ><span>持是法华者</span
  ><span>闻香悉能知</span>
  <span>诸树华果实</span
  ><span>及酥油香气</span
  ><span>持经者住此</span
  ><span>悉知其所在</span>
  <span>诸山深险处</span
  ><span>栴檀树华敷</span
  ><span>众生在中者</span
  ><span>闻香悉能知</span>
  <span>铁围山大海</span
  ><span>地中诸众生</span
  ><span>持经者闻香</span
  ><span>悉知其所在</span>
  <span>阿修罗男女</span
  ><span>及其诸眷属</span
  ><span>斗诤游戏时</span
  ><span>闻香皆能知</span>
  <span>旷野险隘处</span
  ><span>狮子象虎狼</span
  ><span>野牛水牛等</span
  ><span>闻香知所在</span>
  <span>若有怀妊者</span
  ><span>未辨其男女</span
  ><span>无根及非人</span
  ><span>闻香悉能知</span>
  <span>以闻香力故</span
  ><span>知其初怀妊</span
  ><span>成就不成就</span
  ><span>安乐产福子</span>
  <span>以闻香力故</span
  ><span>知男女所念</span
  ><span>染欲痴恚心</span
  ><span>亦知修善者</span>
  <span>地中众伏藏</span
  ><span>金银诸珍宝</span
  ><span>铜器之所盛</span
  ><span>闻香悉能知</span>
  <span>种种诸璎珞</span
  ><span>无能识其价</span
  ><span>闻香知贵贱</span
  ><span>出处及所在</span>
  <span>天上诸华等</span
  ><span>曼陀曼殊沙</span
  ><span>波利质多树</span
  ><span>闻香悉能知</span>
  <span>天上诸宫殿</span
  ><span>上中下差别</span
  ><span>众宝华庄严</span
  ><span>闻香悉能知</span>
  <span>天园林胜殿</span
  ><span>诸观妙法堂</span
  ><span>在中而娱乐</span
  ><span>闻香悉能知</span>
  <span>诸天若听法</span
  ><span>或受五欲时</span
  ><span>来往行坐卧</span
  ><span>闻香悉能知</span>
  <span>天女所著衣</span
  ><span>好华香庄严</span
  ><span>周旋游戏时</span
  ><span>闻香悉能知</span>
  <span>如是展转上</span
  ><span>乃至于梵世</span
  ><span>入禅出禅者</span
  ><span>闻香悉能知</span>
  <span>光音遍净天</span
  ><span>乃至于有顶</span
  ><span>初生及退没</span
  ><span>闻香悉能知</span>
  <span>诸比丘众等</span
  ><span>于法常精进</span
  ><span>若坐若经行</span
  ><span>及读诵经典</span>
  <span>或在林树下</span
  ><span>专精而坐禅</span
  ><span>持经者闻香</span
  ><span>悉知其所在</span>
  <span>菩萨志坚固</span
  ><span>坐禅若读诵</span
  ><span>或为人说法</span
  ><span>闻香悉能知</span>
  <span>在在方世尊</span
  ><span>一切所恭敬</span
  ><span>愍众而说法</span
  ><span>闻香悉能知</span>
  <span>众生在佛前</span
  ><span>闻经皆欢喜</span
  ><span>如法而修行</span
  ><span>闻香悉能知</span>
  <span>虽未得菩萨</span
  ><span>无漏法生鼻</span
  ><span>而是持经者</span
  ><span>先得此鼻相</span>
</div>
<p>
  复次常精进！若善男子、善女人，受持是经，若读，若诵，若解说，若书写，得千二百舌功德。若好若丑，若美不美，及诸苦涩物，在其舌根，皆变成上味，如天甘露，无不美者。若以舌根，于大众中，有所演说，出深妙声，能入其心，皆令欢喜快乐。又诸天子、天女、释梵诸天，闻是深妙音声，有所演说，言论次第，皆悉来听。及诸龙、龙女，夜叉、夜叉女，乾闼婆、乾闼婆女，阿修罗、阿修罗女，迦楼罗、迦楼罗女，紧那罗、紧那罗女，摩睺罗伽、摩睺罗伽女，为听法故，皆来亲近，恭敬供养。及比丘、比丘尼、优婆塞、优婆夷，国王、王子、群臣眷属，小转轮王、大转轮王、七宝千子、内外眷属，乘其宫殿，俱来听法，以是菩萨善说法故。婆罗门、居士、国内人民，尽其形寿，随侍供养。又诸声闻、辟支佛、菩萨、诸佛，常乐见之。是人所在方面，诸佛皆向其处说法，悉能受持一切佛法，又能出于深妙法音。尔时，世尊欲重宣此义，而说偈言：
</p>
<div class="commentary">
  <span>是人舌根净</span
  ><span>终不受恶味</span
  ><span>其有所食啖</span
  ><span>悉皆成甘露</span>
  <span>以深净妙声</span
  ><span>于大众说法</span
  ><span>以诸因缘喻</span
  ><span>引导众生心</span>
  <span>闻者皆欢喜</span
  ><span>设诸上供养</span>
  <span>诸天龙夜叉</span
  ><span>及阿修罗等</span
  ><span>皆以恭敬心</span
  ><span>而共来听法</span>
  <span>是说法之人</span
  ><span>若欲以妙音</span
  ><span>遍满三千界</span
  ><span>随意即能至</span>
  <span>大小转轮王</span
  ><span>及千子眷属</span
  ><span>合掌恭敬心</span
  ><span>常来听受法</span>
  <span>诸天龙夜叉</span
  ><span>罗刹毗舍阇</span
  ><span>亦以欢喜心</span
  ><span>常乐来供养</span>
  <span>梵天王魔王</span
  ><span>自在大自在</span
  ><span>如是诸天众</span
  ><span>常来至其所</span>
  <span>诸佛及弟子</span
  ><span>闻其说法音</span
  ><span>常念而守护</span
  ><span>或时为现身</span>
</div>
<p>
  复次常精进！若善男子、善女人，受持是经，若读，若诵，若解说，若书写，得八百身功德；得清净身，如净琉璃，众生喜见。其身净故，三千大千世界众生，生时死时，上下好丑，生善处恶处，悉于中现。及铁围山、大铁围山、弥楼山、摩诃弥楼山等诸山，及其中众生，悉于中现。下至阿鼻地狱，上至有顶，所有及众生，悉于中现。若声闻、辟支佛、菩萨、诸佛说法，皆于身中，现其色像。尔时，世尊欲重宣此义，而说偈言：
</p>
<div class="commentary">
  <span>若持法华者</span
  ><span>其身甚清净</span
  ><span>如彼净琉璃</span
  ><span>众生皆喜见</span>
  <span>又如净明镜</span
  ><span>悉见诸色像</span
  ><span>菩萨于净身</span
  ><span>皆见世所有</span>
  <span>唯独自明了</span
  ><span>余人所不见</span>
  <span>三千世界中</span
  ><span>一切诸群萌</span
  ><span>天人阿修罗</span
  ><span>地狱鬼畜生</span>
  <span>如是诸色像</span
  ><span>皆于身中现</span>
  <span>诸天等宫殿</span
  ><span>乃至于有顶</span
  ><span>铁围及弥楼</span
  ><span>摩诃弥楼山</span>
  <span>诸大海水等</span
  ><span>皆于身中现</span>
  <span>诸佛及声闻</span
  ><span>佛子菩萨等</span
  ><span>若独若在众</span
  ><span>说法悉皆现</span>
  <span>虽未得无漏</span
  ><span>法性之妙身</span
  ><span>以清净常体</span
  ><span>一切于中现</span>
</div>
<p>
  复次常精进！若善男子、善女人，如来灭后，受持是经，若读，若诵，若解说，若书写，得千二百意功德。以是清净意根，乃至闻一偈一句，通达无量无边之义。解是义已，能演说一句一偈，至于一月、四月，乃至一岁，诸所说法，随其义趣，皆与实相不相违背。若说俗间经书、治世语言、资生业等，皆顺正法。三千大千世界六趣众生，心之所行，心所动作，心所戏论，皆悉知之，虽未得无漏智慧，而其意根清净如此。是人有所思惟，筹量言说，皆是佛法，无不真实，亦是先佛经中所说。尔时，世尊欲重宣此义，而说偈言：
</p>
<div class="commentary">
  <span>是人意清净</span
  ><span>明利无浊秽</span
  ><span>以此妙意根</span
  ><span>知上中下法</span>
  <span>乃至闻一偈</span
  ><span>通达无量义</span
  ><span>次第如法说</span
  ><span>月四月至岁</span>
  <span>是世界内外</span
  ><span>一切诸众生</span
  ><span>若天龙及人</span
  ><span>夜叉鬼神等</span>
  <span>其在六趣中</span
  ><span>所念若干种</span
  ><span>持法华之报</span
  ><span>一时皆悉知</span>
  <span>十方无数佛</span
  ><span>百福庄严相</span
  ><span>为众生说法</span
  ><span>悉闻能受持</span>
  <span>思惟无量义</span
  ><span>说法亦无量</span
  ><span>终始不妄错</span
  ><span>以持法华故</span>
  <span>悉知诸法相</span
  ><span>随义识次第</span
  ><span>达名字语言</span
  ><span>如所知演说</span>
  <span>此人有所说</span
  ><span>皆是先佛法</span
  ><span>以演此法故</span
  ><span>于众无所畏</span>
  <span>持法华经者</span
  ><span>意根净若斯</span
  ><span>虽未得无漏</span
  ><span>先有如是相</span>
  <span>是人持此经</span
  ><span>安住希有地</span
  ><span>为一切众生</span
  ><span>欢喜而爱敬</span>
  <span>能以千万种</span
  ><span>善巧之语言</span
  ><span>分别而说法</span
  ><span>持法华经故</span>
</div>
