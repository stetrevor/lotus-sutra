<hgroup>
  <h2>卷第三</h2>
  <h1>授记品第六</h1>
</hgroup>
<p>
  尔时，世尊说是偈已，告诸大众，唱如是言：我此弟子摩诃迦叶，于未来世，当得奉觐三百万亿诸佛世尊，供养恭敬，尊重赞叹，广宣诸佛无量大法。于最后身，得成为佛，名曰光明如来、应供、正遍知、明行足、善逝世间解、无上士、调御丈夫、天人师、佛、世尊。国名光德，劫名大庄严，佛寿十二小劫，正法住世二十小劫，像法亦住二十小劫。国界严饰，无诸秽恶、瓦砾荆棘、便利不净；其土平正，无有高下坑坎堆阜。琉璃为地，宝树行列，黄金为绳，以界道侧，散诸宝华，周遍清净。其国菩萨无量千亿，诸声闻众亦复无数，无有魔事，虽有魔及魔民，皆护佛法。尔时，世尊欲重宣此义，而说偈言：
</p>
<div class="commentary">
  <span>告诸比丘</span
  ><span>我以佛眼</span>
  <span>见是迦叶</span
  ><span>于未来世</span
  ><span>过无数劫</span
  ><span>当得作佛</span>
  <span>而于来世</span
  ><span>供养奉觐</span
  ><span>三百万亿</span
  ><span>诸佛世尊</span>
  <span>为佛智慧</span
  ><span>净修梵行</span
  ><span>供养最上</span
  ><span>二足尊已</span>
  <span>修习一切</span
  ><span>无上之慧</span
  ><span>于最后身</span
  ><span>得成为佛</span>
  <span>其土清净</span
  ><span>琉璃为地</span
  ><span>多诸宝树</span
  ><span>行列道侧</span>
  <span>金绳界道</span
  ><span>见者欢喜</span
  ><span>常出好香</span
  ><span>散众名华</span>
  <span>种种奇妙</span
  ><span>以为庄严</span
  ><span>其地平正</span
  ><span>无有丘坑</span>
  <span>诸菩萨众</span
  ><span>不可称计</span
  ><span>其心调柔</span
  ><span>逮大神通</span
  ><span>奉持诸佛</span
  ><span>大乘经典</span>
  <span>诸声闻众</span
  ><span>无漏后身</span
  ><span>法王之子</span
  ><span>亦不可计</span
  ><span>乃以天眼</span
  ><span>不能数知</span>
  <span>其佛当寿</span
  ><span>十二小劫</span
  ><span>正法住世</span
  ><span>二十小劫</span
  ><span>像法亦住</span
  ><span>二十小劫</span>
  <span>光明世尊</span
  ><span>其事如是</span>
</div>
<p>
  尔时，大目犍连、须菩提、摩诃迦旃延等，皆悉悚栗，一心合掌，瞻仰尊颜，目不暂舍，即共同声而说偈言：
</p>
<div class="commentary">
  <span>大雄猛世尊</span
  ><span>诸释之法王</span
  ><span>哀愍我等故</span
  ><span>而赐佛音声</span>
  <span>若知我深心</span
  ><span>见为授记者</span
  ><span>如以甘露洒</span
  ><span>除热得清凉</span>
  <span>如从饥国来</span
  ><span>忽遇大王膳</span
  ><span>心犹怀疑惧</span
  ><span>未敢即便食</span>
  <span>若复得王教</span
  ><span>然后乃敢食</span>
  <span>我等亦如是</span
  ><span>每惟小乘过</span
  ><span>不知当云何</span
  ><span>得佛无上慧</span>
  <span>虽闻佛音声</span
  ><span>言我等作佛</span
  ><span>心尚怀忧惧</span
  ><span>如未敢便食</span>
  <span>若蒙佛授记</span
  ><span>尔乃快安乐</span>
  <span>大雄猛世尊</span
  ><span>常欲安世间</span
  ><span>愿赐我等记</span
  ><span>如饥须教食</span>
</div>
<p>
  尔时，世尊知诸大弟子心之所念，告诸比丘：是须菩提，于当来世，奉觐三百万亿那由他佛，供养恭敬，尊重赞叹，常修梵行，具菩萨道。于最后身，得成为佛，号曰名相如来、应供、正遍知、明行足、善逝世间解、无上士、调御丈夫、天人师、佛、世尊。劫名有宝，国名宝生，其土平正，玻璃为地，宝树庄严，无诸丘坑、沙砾、荆棘、便利之秽，宝华覆地，周遍清净。其土人民，皆处宝台珍妙楼阁。声闻弟子，无量无边，算数譬喻所不能知。诸菩萨众，无数千万亿那由他。佛寿十二小劫，正法住世二十小劫，像法亦住二十小劫。其佛常处虚空，为众说法，度脱无量菩萨及声闻众。尔时，世尊欲重宣此义，而说偈言：
</p>
<div class="commentary">
  <span>诸比丘众</span
  ><span>今告汝等</span
  ><span>皆当一心</span
  ><span>听我所说</span>
  <span>我大弟子</span
  ><span>须菩提者</span
  ><span>当得作佛</span
  ><span>号曰名相</span>
  <span>当供无数</span
  ><span>万亿诸佛</span
  ><span>随佛所行</span
  ><span>渐具大道</span>
  <span>最后身得</span
  ><span>三十二相</span
  ><span>端正姝妙</span
  ><span>犹如宝山</span>
  <span>其佛国土</span
  ><span>严净第一</span
  ><span>众生见者</span
  ><span>无不爱乐</span>
  <span>佛于其中</span
  ><span>度无量众</span
  ><span>其佛法中</span
  ><span>多诸菩萨</span>
  <span>皆悉利根</span
  ><span>转不退轮</span
  ><span>彼国常以</span
  ><span>菩萨庄严</span>
  <span>诸声闻众</span
  ><span>不可称数</span
  ><span>皆得三明</span
  ><span>具六神通</span>
  <span>住八解脱</span
  ><span>有大威德</span>
  <span>其佛说法</span
  ><span>现于无量</span
  ><span>神通变化</span
  ><span>不可思议</span>
  <span>诸天人民</span
  ><span>数如恒沙</span
  ><span>皆共合掌</span
  ><span>听受佛语</span>
  <span>其佛当寿</span
  ><span>十二小劫</span
  ><span>正法住世</span
  ><span>二十小劫</span
  ><span>像法亦住</span
  ><span>二十小劫</span>
</div>
<p>
  尔时，世尊复告诸比丘众：我今语汝，是大迦旃延，于当来世，以诸供具，供养奉事八千亿佛，恭敬尊重。诸佛灭后，各起塔庙，高千由旬，纵广正等五百由旬，以金、银、琉璃、砗磲、玛瑙、真珠、玫瑰，七宝合成；众华、璎珞、涂香、末香、烧香、缯盖、幢幡，供养塔庙。过是已后，当复供养二万亿佛，亦复如是。供养是诸佛已，具菩萨道。当得作佛，号曰閰浮那提金光如来、应供、正遍知、明行足、善逝世间解、无上士、调御丈夫、天人师、佛、世尊。其土平正，玻璃为地，宝树庄严，黄金为绳，以界道侧，妙华覆地，周遍清净，见者欢喜。无四恶道，地狱、饿鬼、畜生、阿修罗道。多有天人，诸声闻众，及诸菩萨，无量万亿，庄严其国。佛寿十二小劫，正法住世二十小劫，像法亦住二十小劫。尔时，世尊欲重宣此义，而说偈言：
</p>
<div class="commentary">
  <span>诸比丘众</span
  ><span>皆一心听</span
  ><span>如我所说</span
  ><span>真实无异</span>
  <span>是迦旃延</span
  ><span>当以种种</span
  ><span>妙好供具</span
  ><span>供养诸佛</span>
  <span>诸佛灭后</span
  ><span>起七宝塔</span
  ><span>亦以华香</span
  ><span>供养舍利</span>
  <span>其最后身</span
  ><span>得佛智慧</span
  ><span>成等正觉</span>
  <span>国土清净</span
  ><span>度脱无量</span
  ><span>万亿众生</span
  ><span>皆为十方</span>
  <span>之所供养</span
  ><span>佛之光明</span
  ><span>无能胜者</span
  ><span>其佛号曰</span>
  <span>閰浮金光</span
  ><span>菩萨声闻</span
  ><span>断一切有</span
  ><span>无量无数</span>
  <span>庄严其国</span>
</div>
<p>
  尔时，世尊复告大众：我今语汝，是大目犍连，当以种种供具，供养八千诸佛，恭敬尊重。诸佛灭后，各起塔庙，高千由旬，纵广正等五百由旬，以金、银、琉璃、砗磲、玛瑙、真珠、玫瑰，七宝合成；众华、璎珞、涂香、末香、烧香、缯盖、幢幡，以用供养。过是已后，当复供养，二百万亿诸佛，亦复如是。当得成佛，号曰多摩罗跋栴檀香如来、应供、正遍知、明行足、善逝世间解、无上士、调御丈夫、天人师、佛、世尊。劫名喜满，国名意乐，其土平正，玻璃为地，宝树庄严，散真珠华，周遍清净，见者欢喜。多诸天人，菩萨声闻其数无量。佛寿二十四小劫，正法住世四十小劫，像法亦住四十小劫。尔时，世尊欲重宣此义，而说偈言：
</p>
<div class="commentary">
  <span>我此弟子</span
  ><span>大目犍连</span
  ><span>舍是身已</span
  ><span>得见八千</span>
  <span>二百万亿</span
  ><span>诸佛世尊</span
  ><span>为佛道故</span
  ><span>供养恭敬</span>
  <span>于诸佛所</span
  ><span>常修梵行</span
  ><span>于无量劫</span
  ><span>奉持佛法</span>
  <span>诸佛灭后</span
  ><span>起七宝塔</span
  ><span>长表金刹</span
  ><span>华香伎乐</span>
  <span>而以供养</span
  ><span>诸佛塔庙</span>
  <span>渐渐具足</span
  ><span>菩萨道已</span
  ><span>于意乐国</span
  ><span>而得作佛</span>
  <span>号多摩罗</span
  ><span>旃檀之香</span
  ><span>其佛寿命</span
  ><span>二十四劫</span>
  <span>常为天人</span
  ><span>演说佛道</span
  ><span>声闻无量</span
  ><span>如恒河沙</span>
  <span>三明六通</span
  ><span>有大威德</span
  ><span>菩萨无数</span
  ><span>志固精进</span>
  <span>于佛智慧</span
  ><span>皆不退转</span>
  <span>佛灭度后</span
  ><span>正法当住</span
  ><span>四十小劫</span
  ><span>像法亦尔</span>
  <span>我诸弟子</span
  ><span>威德具足</span
  ><span>其数五百</span
  ><span>皆当授记</span>
  <span>于未来世</span
  ><span>咸得成佛</span
  ><span>我及汝等</span
  ><span>宿世因缘</span>
  <span>吾今当说</span
  ><span>汝等善听</span>
</div>
