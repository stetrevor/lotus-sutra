<hgroup>
  <h2>卷第四</h2>
  <h1>见宝塔品第十一</h1>
</hgroup>
<p>
  尔时，佛前有七宝塔，高五百由旬，纵广二百五十由旬，从地涌出，住在空中。种种宝物而庄校之；五千栏楯，龛室千万，无数幢幡以为严饰，垂宝璎珞宝铃万亿而悬其上。四面皆出多摩罗跋栴檀之香，充遍世界。其诸幡盖，以金、银、琉璃、砗磲、玛瑙、真珠、玫瑰，七宝合成，高至四天王宫。三十三天，雨天曼陀罗华，供养宝塔。余诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，千万亿众，以一切华香、璎珞、幡盖、伎乐，供养宝塔，恭敬尊重赞叹。尔时，宝塔中出大音声，叹言：善哉！善哉！释迦牟尼世尊！能以平等大慧教菩萨法，佛所护念妙法华经，为大众说；如是！如是！释迦牟尼世尊！如所说者，皆是真实。尔时四众，见大宝塔住在空中，又闻塔中所出音声，皆得法喜，怪未曾有，从座而起，恭敬合掌，却住一面。尔时，有菩萨摩诃萨名大乐说，知一切世间天、人、阿修罗等，心之所疑，而白佛言：世尊！以何因缘，有此宝塔从地涌出，又于其中，发是音声？尔时，佛告大乐说菩萨：此宝塔中，有如来全身，乃往过去东方无量千万亿阿僧祇世界，国名宝净，彼中有佛，号曰多宝；其佛行菩萨道时，作大誓愿，若我成佛，灭度之后，于十方国土，有说法华经处，我之塔庙为听是经故，涌现其前，为作证明，赞言善哉。彼佛成道已，临灭度时，于天人大众中，告诸比丘，我灭度后，欲供养我全身者，应起一大塔。其佛以神通愿力，十方世界，在在处处，若有说法华经者，彼之宝塔皆涌出其前，全身在于塔中，赞言善哉善哉。大乐说！今多宝如来塔，闻说法华经故，从地涌出，赞言善哉善哉。是时，大乐说菩萨以如来神力故，白佛言：世尊！我等愿欲见此佛身。佛告大乐说菩萨摩诃萨：是多宝佛有深重愿，若我宝塔为听法华经故，出于诸佛前时，其有欲以我身示四众者，彼佛分身诸佛，在于十方世界说法，尽还集一处，然后我身乃出现耳。大乐说！我分身诸佛，在于十方世界说法者，今应当集。大乐说白佛言：世尊！我等亦愿欲见世尊分身诸佛，礼拜供养。尔时，佛放白毫一光，即见东方五百万亿那由他恒河沙等国土诸佛，彼诸国土，皆以玻璃为地，宝树宝衣以为庄严，无数千万亿菩萨充满其中，遍张宝幔，宝网罗上。彼国诸佛，以大妙音而说诸法，及见无量千万亿菩萨遍满诸国，为众说法。南西北方，四维上下，白毫相光所照之处，亦复如是。尔时，十方诸佛各告众菩萨言：善男子！我今应往娑婆世界释迦牟尼佛所，并供养多宝如来宝塔。时娑婆世界即变清净，琉璃为地，宝树庄严，黄金为绳以界八道，无诸聚落、村营、城邑、大海、江河、山川、林薮。烧大宝香，曼陀罗华遍布其地，以宝网幔罗覆其上，悬诸宝铃。唯留此会众，移诸天人置于他土。是时诸佛，各将一大菩萨以为侍者，至娑婆世界，各到宝树下。一一宝树，高五百由旬，枝叶华果次第庄严，诸宝树下皆有师子之座，高五由旬，亦以大宝而校饰之。尔时，诸佛各于此座结跏趺坐，如是展转，遍满三千大千世界，而于释迦牟尼佛一方所分之身，犹故未尽。时释迦牟尼佛，欲容受所分身诸佛故，八方各更变二百万亿那由他国，皆令清净，无有地狱、饿鬼、畜生，及阿修罗，又移诸天人置于他土。所化之国，亦以琉璃为地，宝树庄严，树高五百由旬，枝叶华果次第严饰，树下皆有宝师子座，高五由旬，种种诸宝以为庄校。亦无大海江河，及目真邻陀山、摩诃目真邻陀山、铁围山、大铁围山、须弥山等诸山王，通为一佛国土。宝地平正，宝交露幔，遍覆其上，悬诸幡盖，烧大宝香，诸天宝华遍布其地。释迦牟尼佛为诸佛当来坐故，复于八方，各更变二百万亿那由他国，皆令清净，无有地狱、饿鬼、畜生，及阿修罗，又移诸天人置于他土。所化之国，亦以琉璃为地，宝树庄严，树高五百由旬，枝叶华果次第庄严，树下皆有宝师子座，高五由旬，亦以大宝而校饰之。亦无大海江河，及目真邻陀山、摩诃目真邻陀山、铁围山、大铁围山、须弥山等诸山王，通为一佛国土。宝地平正，宝交露幔，遍覆其上，悬诸幡盖，烧大宝香，诸天宝华，遍布其地。尔时，东方释迦牟尼佛所分之身，百千万亿那由他恒河沙等国土中诸佛，各各说法，来集于此，如是次第，十方诸佛皆悉来集，坐于八方；尔时一一方，四百万亿那由他国土诸佛如来，遍满其中。是时，诸佛各在宝树下坐师子座，皆遣侍者问讯释迦牟尼佛，各齎宝华满掬，而告之言：善男子！汝往诣耆阇崛山释迦牟尼佛所，如我辞曰：少病少恼，气力安乐，及菩萨声闻众悉安稳不？以此宝华散佛供养，而作是言：彼某甲佛，与欲开此宝塔。诸佛遣使，亦复如是。尔时，释迦牟尼佛见所分身佛悉已来集，各各坐于师子之座，皆闻诸佛与欲同开宝塔，即从座起，住虚空中。一切四众，起立合掌，一心观佛。于是释迦牟尼佛，以右指开七宝塔户，出大音声，如却关钥，开大城门。即时，一切众会皆见多宝如来于宝塔中，坐师子座，全身不散，如入禅定。又闻其言：善哉！善哉！释迦牟尼佛！快说是法华经，我为听是经故，而来至此。尔时，四众等，见过去无量千万亿劫灭度佛说如是言，叹未曾有，以天宝华聚，散多宝佛及释迦牟尼佛上。尔时，多宝佛于宝塔中，分半座与释迦牟尼佛，而作是言：释迦牟尼佛！可就此座。即时，释迦牟尼佛入其塔中，坐其半座，结跏趺坐。尔时，大众见二如来在七宝塔中，师子座上结跏趺坐，各作是念：佛坐高远，惟愿如来以神通力，令我等辈俱处虚空。即时，释迦牟尼佛以神通力，接诸大众皆在虚空。以大音声普告四众：谁能于此娑婆国土，广说妙法华经，今正是时。如来不久当入涅槃，佛欲以此妙法华经付嘱有在。尔时，世尊欲重宣此义，而说偈言：
</p>
<div class="commentary">
  <span>圣主世尊</span
  ><span>虽久灭度</span
  ><span>在宝塔中</span
  ><span>尚为法来</span>
  <span>诸人云何</span
  ><span>不勤为法</span
  ><span>此佛灭度</span
  ><span>无央数劫</span>
  <span>处处听法</span
  ><span>以难遇故</span
  ><span>彼佛本愿</span
  ><span>我灭度后</span>
  <span>在在所往</span
  ><span>常为听法</span>
  <span>又我分身</span
  ><span>无量诸佛</span
  ><span>如恒沙等</span
  ><span>来欲听法</span>
  <span>及见灭度</span
  ><span>多宝如来</span
  ><span>各舍妙土</span
  ><span>及弟子众</span>
  <span>天人龙神</span
  ><span>诸供养事</span
  ><span>令法久住</span
  ><span>故来至此</span>
  <span>为坐诸佛</span
  ><span>以神通力</span
  ><span>移无量众</span
  ><span>令国清净</span>
  <span>诸佛各各</span
  ><span>诣宝树下</span
  ><span>如清净池</span
  ><span>莲华庄严</span>
  <span>其宝树下</span
  ><span>诸师子座</span
  ><span>佛坐其上</span
  ><span>光明严饰</span>
  <span>如夜闇中</span
  ><span>然大炬火</span
  ><span>身出妙香</span
  ><span>遍十方国</span>
  <span>众生蒙熏</span
  ><span>喜不自胜</span
  ><span>譬如大风</span
  ><span>吹小树枝</span>
  <span>以是方便</span
  ><span>令法久住</span>
  <span>告诸大众</span
  ><span>我灭度后</span
  ><span>谁能护持</span
  ><span>读说斯经</span>
  <span>今于佛前</span
  ><span>自说誓言</span>
  <span>其多宝佛</span
  ><span>虽久灭度</span
  ><span>以大誓愿</span
  ><span>而师子吼</span>
  <span>多宝如来</span
  ><span>及与我身</span
  ><span>所集化佛</span
  ><span>当知此意</span>
  <span>诸佛子等</span
  ><span>谁能护法</span
  ><span>当发大愿</span
  ><span>令得久住</span>
  <span>其有能护</span
  ><span>此经法者</span
  ><span>则为供养</span
  ><span>我及多宝</span>
  <span>此多宝佛</span
  ><span>处于宝塔</span
  ><span>常游十方</span
  ><span>为是经故</span>
  <span>亦复供养</span
  ><span>诸来化佛</span
  ><span>庄严光饰</span
  ><span>诸世界者</span>
  <span>若说此经</span
  ><span>则为见我</span
  ><span>多宝如来</span
  ><span>及诸化佛</span>
  <span>诸善男子</span
  ><span>各谛思惟</span
  ><span>此为难事</span
  ><span>宜发大愿</span>
  <span>诸余经典</span
  ><span>数如恒沙</span
  ><span>虽说此等</span
  ><span>未足为难</span>
  <span>若接须弥</span
  ><span>掷置他方</span
  ><span>无数佛土</span
  ><span>亦未为难</span>
  <span>若以足指</span
  ><span>动大千界</span
  ><span>远掷他国</span
  ><span>亦未为难</span>
  <span>若立有顶</span
  ><span>为众演说</span
  ><span>无量余经</span
  ><span>亦未为难</span>
  <span>若佛灭后</span
  ><span>于恶世中</span
  ><span>能说此经</span
  ><span>是则为难</span>
  <span>假使有人</span
  ><span>手把虚空</span
  ><span>而以游行</span
  ><span>亦未为难</span>
  <span>于我灭后</span
  ><span>若自书持</span
  ><span>若使人书</span
  ><span>是则为难</span>
  <span>若以大地</span
  ><span>置足甲上</span
  ><span>升于梵天</span
  ><span>亦未为难</span>
  <span>佛灭度后</span
  ><span>于恶世中</span
  ><span>暂读此经</span
  ><span>是则为难</span>
  <span>假使劫烧</span
  ><span>担负乾草</span
  ><span>入中不烧</span
  ><span>亦未为难</span>
  <span>我灭度后</span
  ><span>若持此经</span
  ><span>为一人说</span
  ><span>是则为难</span>
  <span>若持八万</span
  ><span>四千法藏</span
  ><span>十二部经</span
  ><span>为人演说</span>
  <span>令诸听者</span
  ><span>得六神通</span
  ><span>虽能如是</span
  ><span>亦未为难</span>
  <span>于我灭后</span
  ><span>听受此经</span
  ><span>问其义趣</span
  ><span>是则为难</span>
  <span>若人说法</span
  ><span>令千万亿</span
  ><span>无量无数</span
  ><span>恒沙众生</span>
  <span>得阿罗汉</span
  ><span>具六神通</span
  ><span>虽有是益</span
  ><span>亦未为难</span>
  <span>于我灭后</span
  ><span>若能奉持</span
  ><span>如斯经典</span
  ><span>是则为难</span>
  <span>我为佛道</span
  ><span>于无量土</span
  ><span>从始至今</span
  ><span>广说诸经</span>
  <span>而于其中</span
  ><span>此经第一</span
  ><span>若有能持</span
  ><span>则持佛身</span>
  <span>诸善男子</span
  ><span>于我灭后</span
  ><span>谁能受持</span
  ><span>读诵此经</span>
  <span>今于佛前</span
  ><span>自说誓言</span>
  <span>此经难持</span
  ><span>若暂持者</span
  ><span>我则欢喜</span
  ><span>诸佛亦然</span>
  <span>如是之人</span
  ><span>诸佛所叹</span>
  <span>是则勇猛</span
  ><span>是则精进</span
  ><span>是名持戒</span
  ><span>行头陀者</span>
  <span>则为疾得</span
  ><span>无上佛道</span
  ><span>能于来世</span
  ><span>读持此经</span>
  <span>是真佛子</span
  ><span>住淳善地</span
  ><span>佛灭度后</span
  ><span>能解其义</span>
  <span>是诸天人</span
  ><span>世间之眼</span
  ><span>于恐畏世</span
  ><span>能须臾说</span>
  <span>一切天人</span
  ><span>皆应供养</span>
</div>
