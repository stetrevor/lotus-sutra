<hgroup>
  <h2>卷第七</h2>
  <h1>普贤菩萨劝发品第廿八</h1>
</hgroup>
<p>
  尔时，普贤菩萨以自在神通力，威德名闻，与大菩萨无量无边不可称数，从东方来，所经诸国，普皆震动，雨宝莲华，作无量百千万亿种种伎乐，又与无数诸天龙、夜叉、乾闼婆、阿修罗、迦楼罗、紧那罗、摩睺罗伽、人非人等，大众围绕，各现威德神通之力。到娑婆世界，耆阇崛山中，头面礼释迦牟尼佛，右绕七匝。
</p>
<p>
  白佛言：世尊！我于宝威德上王佛国，遥闻此娑婆世界说法华经，与无量无边百千万亿诸菩萨众，共来听受，惟愿世尊当为说之。若善男子、善女子，于如来灭后，云何能得是法华经？
</p>
<p>
  佛告普贤菩萨：若善男子、善女人，成就四法，于如来灭后，当得是法华经。一者，为诸佛护念；二者，植众德本；三者，入正定聚；四者，发救一切众生之心。善男子、善女人，如是成就四法，于如来灭后，必得是经。
</p>
<p>
  尔时，普贤菩萨白佛言：世尊！于后五百岁浊恶世中，其有受持是经典者，我当守护，除其衰患，令得安隐，使无伺求，得其便者。若魔、若魔子、若魔女、若魔民、若为魔所著者、若夜叉、若罗刹、若鸠槃荼、若毗舍阇、若吉蔗、若富单那、若韦陀罗等，诸恼人者，皆不得便。
</p>
<p>
  是人若行若立，读诵此经，我尔时乘六牙白象王，与大菩萨众，俱诣其所，而自现身，供养守护，安慰其心，亦为供养法华经故。
</p>
<p>
  是人若坐，思惟此经，尔时我复乘白象王现其人前，其人若于法华经有所忘失一句一偈，我当教之，与共读诵，还令通利。
</p>
<p>
  尔时，受持读诵法华经者，得见我身，甚大欢喜，转复精进，以见我故，即得三昧及陀罗尼，名为旋陀罗尼、百千万亿旋陀罗尼、法音方便陀罗尼，得如是等陀罗尼。
</p>
<p>
  世尊！若后世后五百岁浊恶世中，比丘、比丘尼、优婆塞、优婆夷，求索者，受持者，读诵者，书写者，欲修习是法华经，于三七日中，应一心精进，满三七日已，我当乘六牙白象，与无量菩萨而自围绕，以一切众生所喜见身，现其人前，而为说法，示教利喜。亦复与其陀罗尼咒，得是陀罗尼故，无有非人能破坏者，亦不为女人之所惑乱，我身亦自常护是人，惟愿世尊！听我说此陀罗尼咒。即于佛前而说咒曰。
</p>
<p>
  阿檀地．檀陀婆地．檀陀婆帝．檀陀鸠舍隶．檀陀修陀隶．修陀隶．修陀罗婆底．佛陀波膻祢．萨婆陀罗尼阿婆多尼．萨婆婆沙阿婆多尼．修阿婆多尼．僧伽婆履叉尼．僧伽涅伽陀尼．阿僧祇．僧伽婆伽地．帝隶阿惰僧伽兜略阿罗帝婆罗帝．萨婆僧伽地三摩地伽兰地．萨婆达磨修波利刹帝．萨婆萨埵楼驮憍舍略阿
  㝹伽地．辛阿毗吉利地帝。
</p>
<p>
  世尊！若有菩萨得闻是陀罗尼者，当知普贤神通之力。若法华经行阎浮提，有受持者，应作此念，皆是普贤威神之力。
</p>
<p>
  若有受持读诵，正忆念，解其义趣，如说修行。当知是人行普贤行，于无量无边诸佛所，深种善根，为诸如来手摩其头。
</p>
<p>
  若但书写，是人命终当生忉利天上，是时八万四千天女，作众伎乐而来迎之，其人即着七宝冠于婇女中，娱乐快乐，何况受持读诵，正忆念，解其义趣，如说修行。若有人受持读诵，解其义趣，是人命终，为千佛授手，令不恐布，不堕恶趣，即往兜率天上弥勒菩萨所。弥勒菩萨有三十二相，大菩萨众所共围绕，有百千万亿天女眷属而于中生，有如是等功德利益。
</p>
<p>
  是故智者应当一心自书，若使人书，受持读诵，正忆念，如说修行。
</p>
<p>
  世尊！我今以神通力故，守护是经，于如来灭后，阎浮提内，广令流布，使不断绝。
</p>
<p>
  尔时，释迦牟尼佛赞言：善哉！善哉！普贤！汝能护助是经，令多所众生安乐利益，汝已成就不可思议功德，深大慈悲，从久远来，发阿耨多罗三藐三菩提意，而能作是神通之愿，守护是经，我当以神通力，守护能受持普贤菩萨名者。
</p>
<p>
  普贤！若有受持读诵，正忆念，修习书写是法华经者，当知是人，则见释迦牟尼佛，如从佛口，闻此经典；当知是人，供养释迦牟尼佛；当知是人，佛赞善哉；当知是人，为释迦牟尼佛手摩其头；当知是人，为释迦牟尼佛衣之所覆。
</p>
<p>
  如是之人，不复贪着世乐，不好外道经书手笔，亦复不喜亲近其人及诸恶者，若屠儿，若畜猪羊鸡狗，若猎师，若炫卖女色。是人心意质直，有正忆念，有福德力，是人不为三毒所恼，亦不为嫉妒、我慢、邪慢、增上慢所恼，是人少欲知足，能修普贤之行。
</p>
<p>
  普贤！若如来灭后，后五百岁，若有人见受持读诵法华经者，应作是念：此人不久当诣道场，破诸魔众，得阿耨多罗三藐三菩提，转法轮，击法鼓，吹法螺，雨法雨，当坐天人大众中师子法座上。
</p>
<p>
  普贤！若于后世，受持读诵是经典者，是人不复贪着衣服、卧具、饮食资生之物，所愿不虚，亦于现世得其福报。
</p>
<p>
  若人有轻毁之言：汝狂人耳，空作是行，终无所获。如是罪报，当世世无眼。若有供养赞叹之者，当于今世得现果报。若复见受持是经者，出其过恶，若实，若不实，此人现世得白癞病；若有轻笑之者，当世世牙齿疏缺、丑唇、平鼻、手脚缭戾、眼目角睐、身体臭秽、恶疮脓血、水腹短气、诸恶重病。
</p>
<p>
  是故普贤，若见受持是经典者，当起远迎，当如敬佛。
</p>
<p>
  说是普贤劝发品时，恒河沙等无量无边菩萨得百千万亿旋陀罗尼，三千大千世界微尘等诸菩萨具普贤道。
</p>
<p>
  佛说是经时，普贤等诸菩萨，舍利弗等诸声闻，及诸天龙人非人等，一切大会，皆大欢喜，受持佛语，作礼而去。
</p>
