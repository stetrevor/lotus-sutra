<hgroup>
  <h2>卷第四</h2>
  <h1>法师品第十</h1>
</hgroup>
<p>
  尔时，世尊因药王菩萨，告八万大士：药王！汝见是大众中，无量诸天、龙王、夜叉、乾闼婆、阿修罗、迦楼罗、紧那罗、摩睺罗伽，人与非人，及比丘、比丘尼、优婆塞、优婆夷，求声闻者，求辟支佛者，求佛道者，如是等类，咸于佛前，闻妙法华经，一偈、一句，乃至一念随喜者，我皆与授记，当得阿耨多罗三藐三菩提。
</p>
<p>
  佛告药王，又如来灭度之后，若有人闻妙法华经，乃至一偈、一句、一念随喜者，我亦与授阿耨多罗三藐三菩提记。若复有人，受持、读诵、解说、书写妙法华经，乃至一偈，于此经卷，敬视如佛，种种供养，华香、璎珞、末香、涂香、烧香、缯盖、幢幡、衣服、伎乐，乃至合掌恭敬。药王！当知是诸人等，已曾供养十万亿佛，于诸佛所，成就大愿，愍众生故，生此人间。药王！若有人问，何等众生于未来世当得作佛？应示是诸人等，于未来世，必得作佛。
</p>
<p>
  何以故？若善男子、善女人，于法华经，乃至一句，受持、读诵、解说、书写，种种供养经卷，华香、璎珞、末香、涂香、烧香、缯盖、幢幡、衣服、伎乐，合掌恭敬，是人一切世间所应瞻奉，应以如来供养而供养之。当知此人是大菩萨，成就阿耨多罗三藐三菩提，哀愍众生，愿生此间，广演分别妙法华经；何况尽能受持种种供养者？药王！当知是人，自舍清净业报，于我灭度后，愍众生故，生于恶世，广演此经。若是善男子、善女人，我灭度后，能窃为一人说法华经，乃至一句，当知是人，则如来使，如来所遣，行如来事；何况于大众中，广为人说？药王！若有恶人，以不善心，于一劫中，现于佛前，常毁骂佛，其罪尚轻；若人以一恶言，毁訾在家出家读诵法华经者，其罪甚重。药王！其有读诵法华经者，当知是人，以佛庄严而自庄严，则为如来肩所荷担，其所至方，应随向礼，一心合掌，恭敬供养，尊重赞叹，华香、璎珞、末香、涂香、烧香、缯盖、幢幡、衣服、肴馔，作诸伎乐，人中上供而供养之，应持天宝而以散之，天上宝聚，应以奉献，所以者何？是人欢喜说法，须臾闻之，即得究竟阿耨多罗三藐三菩提故。尔时，世尊欲重宣此义，而说偈言：
</p>
<div class="commentary">
  <span>若欲住佛道</span
  ><span>成就自然智</span
  ><span>常当勤供养</span
  ><span>受持法华者</span>
  <span>其有欲疾得</span
  ><span>一切种智慧</span
  ><span>当受持是经</span
  ><span>并供养持者</span>
  <span>若有能受持</span
  ><span>妙法华经者</span
  ><span>当知佛所使</span
  ><span>愍念诸众生</span>
  <span>诸有能受持</span
  ><span>妙法华经者</span
  ><span>舍于清净土</span
  ><span>愍众故生此</span>
  <span>当知如是人</span
  ><span>自在所欲生</span
  ><span>能于此恶世</span
  ><span>广说无上法</span>
  <span>应以天华香</span
  ><span>及天宝衣服</span
  ><span>天上妙宝聚</span
  ><span>供养说法者</span>
  <span>吾灭后恶世</span
  ><span>能持是经者</span
  ><span>当合掌礼敬</span
  ><span>如供养世尊</span>
  <span>上馔众甘美</span
  ><span>及种种衣服</span
  ><span>供养是佛子</span
  ><span>冀得须臾闻</span>
  <span>若能于后世</span
  ><span>受持是经者</span
  ><span>我遣在人中</span
  ><span>行于如来事</span>
  <span>若于一劫中</span
  ><span>常怀不善心</span
  ><span>作色而骂佛</span
  ><span>获无量重罪</span>
  <span>其有读诵持</span
  ><span>是法华经者</span
  ><span>须臾加恶言</span
  ><span>其罪复过彼</span>
  <span>有人求佛道</span
  ><span>而于一劫中</span
  ><span>合掌在我前</span
  ><span>以无数偈赞</span>
  <span>由是赞佛故</span
  ><span>得无量功德</span
  ><span>叹美持经者</span
  ><span>其福复过彼</span>
  <span>于八十亿劫</span
  ><span>以最妙色声</span
  ><span>及与香味触</span
  ><span>供养持经者</span>
  <span>如是供养已</span
  ><span>若得须臾闻</span
  ><span>则应自欣庆</span
  ><span>我今获大利</span>
  <span>药王今告汝</span
  ><span>我所说诸经</span
  ><span>而于此经中</span
  ><span>法华最第一</span>
</div>
<p>
  尔时，佛复告药王菩萨摩诃萨：我所说经典，无量千万亿，已说，今说，当说，而于其中，此法华经最为难信难解。药王！此经是诸佛秘要之藏，不可分布妄授与人，诸佛世尊之所守护，从昔以来，未曾显说；而此经者，如来现在，犹多怨嫉，况灭度后。
</p>
<p>
  药王！当知如来灭后，其能书持、读诵、供养，为他人说者，如来则为以衣覆之，又为他方现在诸佛之所护念；是人有大信力，及志愿力、诸善根力，当知是人与如来共宿，则为如来手摩其头。药王！在在处处，若说若读，若诵若书，若经卷所住处，皆应起七宝塔，极令高广严饰，不需复安舍利。所以者何？此中已有如来全身，此塔应以一切华香、璎珞、缯盖、幢幡，伎乐歌颂，供养恭敬，尊重赞叹。若有人得见此塔，礼拜供养，当知是等，皆近阿耨多罗三藐三菩提。
</p>
<p>
  药王！多有人在家、出家，行菩萨道，若不能得见闻、读诵、书持、供养是法华经者，当知是人未善行菩萨道；若有得闻是经典者，乃能善行菩萨之道。其有众生求佛道者，若见若闻是法华经，闻已，信解受持者；当知是人，得近阿耨多罗三藐三菩提。药王！譬如有人，渴乏须水，于彼高原，穿凿求之，犹见乾土，知水尚远，施功不已，转见湿土，遂渐至泥，其心决定，知水必近。菩萨亦复如是，若未闻未解，未能修习是法华经，当知是人，去阿耨多罗三藐三菩提尚远；若得闻解，思惟修习，必知得近阿耨多罗三藐三菩提。所以者何？一切菩萨阿耨多罗三藐三菩提，皆属此经；此经开方便门，示真实相。是法华经藏，深固幽远，无人能到，今佛教化成就菩萨，而为开示。
</p>
<p>
  药王！若有菩萨闻是法华经，惊疑怖畏，当知是为新发意菩萨；若声闻人闻是经，惊疑怖畏，当知是为增上慢者。药王！若有善男子、善女人，如来灭后，欲为四众说是法华经者，云何应说？是善男子、善女人，入如来室，着如来衣，坐如来座，尔乃应为四众广说斯经。如来室者，一切众生中，大慈悲心是；如来衣者，柔和忍辱心是；如来座者，一切法空是。安住是中，然后以不懈怠心，为诸菩萨及四众，广说是法华经。
</p>
<p>
  药王！我于余国遣化人，为其集听法众；亦遣化比丘、比丘尼、优婆塞、优婆夷，听其说法；是诸化人，闻法信受，随顺不逆。若说法者，在空闲处，我时广遣天龙、鬼神、乾闼婆、阿修罗等，听其说法。我虽在异国，时时令说法者得见我身；若于此经忘失句读，我还为说令得具足。尔时，世尊欲重宣此义，而说偈言：
</p>
<div class="commentary">
  <span>欲舍诸懈怠</span
  ><span>应当听此经</span
  ><span>是经难得闻</span
  ><span>信受者亦难</span>
  <span>如人渴须水</span
  ><span>穿凿于高原</span
  ><span>犹见乾燥土</span
  ><span>知去水尚远</span>
  <span>渐见湿土泥</span
  ><span>决定知近水</span>
  <span>药王汝当知</span
  ><span>如是诸人等</span
  ><span>不闻法华经</span
  ><span>去佛智甚远</span>
  <span>若闻是深经</span
  ><span>决了声闻法</span
  ><span>是诸经之王</span
  ><span>闻已谛思惟</span>
  <span>当知此人等</span
  ><span>近于佛智慧</span>
  <span>若人说此经</span
  ><span>应入如来室</span
  ><span>着于如来衣</span
  ><span>而坐如来座</span>
  <span>处众无所畏</span
  ><span>广为分别说</span
  ><span>大慈悲为室</span
  ><span>柔和忍辱衣</span>
  <span>诸法空为座</span
  ><span>处此为说法</span
  ><span>若说此经时</span
  ><span>有人恶口骂</span>
  <span>加刀杖瓦石</span
  ><span>念佛故应忍</span>
  <span>我千万亿土</span
  ><span>现净坚固身</span
  ><span>于无量亿劫</span
  ><span>为众生说法</span>
  <span>若我灭度后</span
  ><span>能说此经者</span
  ><span>我遣化四众</span
  ><span>比丘比丘尼</span>
  <span>及清净士女</span
  ><span>供养于法师</span
  ><span>引导诸众生</span
  ><span>集之令听法</span>
  <span>若人欲加恶</span
  ><span>刀杖及瓦石</span
  ><span>则遣变化人</span
  ><span>为之作卫护</span>
  <span>若说法之人</span
  ><span>独在空闲处</span
  ><span>寂寞无人声</span
  ><span>读诵此经典</span>
  <span>我尔时为现</span
  ><span>清净光明身</span
  ><span>若忘失章句</span
  ><span>为说令通利</span>
  <span>若人具是德</span
  ><span>或为四众说</span
  ><span>空处读诵经</span
  ><span>皆得见我身</span>
  <span>若人在空闲</span
  ><span>我遣天龙王</span
  ><span>夜叉鬼神等</span
  ><span>为作听法众</span>
  <span>是人乐说法</span
  ><span>分别无挂碍</span
  ><span>诸佛护念故</span
  ><span>能令大众喜</span>
  <span>若亲近法师</span
  ><span>速得菩萨道</span
  ><span>随顺是师学</span
  ><span>得见恒沙佛</span>
</div>
