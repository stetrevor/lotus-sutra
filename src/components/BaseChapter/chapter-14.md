<hgroup>
  <h2>卷第五</h2>
  <h1>安乐行品第十四</h1>
</hgroup>
<p>
  尔时，文殊师利法王子菩萨摩诃萨白佛言：世尊！是诸菩萨，甚为难有，敬顺佛故，发大誓愿，于后恶世，护持读说是法华经。世尊！菩萨摩诃萨，于后恶世，云何能说是经？佛告文殊师利：若菩萨摩诃萨，于后恶世，欲说是经，当安住四法。一者，安住菩萨行处及亲近处，能为众生演说是经。文殊师利！云何名菩萨摩诃萨行处？若菩萨摩诃萨住忍辱地，柔和善顺，而不卒暴，心亦不惊；又复于法无所行，而观诸法如实相，亦不行，不分别，是名菩萨摩诃萨行处。云何名菩萨摩诃萨亲近处？菩萨摩诃萨不亲近国王、王子、大臣、官长。不亲近诸外道梵志、尼犍子等，及造世俗文笔赞咏外书，及路伽耶陀、逆路伽耶陀者。亦不亲近诸有凶戏、相扠相扑，及那罗等种种变现之戏。又不亲近旃陀罗，及畜猪羊鸡狗，畋猎渔捕，诸恶律仪。如是人等或时来者，则为说法，无所希望。又不亲近求声闻比丘、比丘尼、优婆塞、优婆夷，亦不问讯。若于房中，若经行处，若在讲堂中，不共住止。或时来者，随宜说法，无所希求。文殊师利！又菩萨摩诃萨，不应于女人身，取能生欲想相而为说法，亦不乐见。若入他家，不与小女、处女、寡女等共语。
  亦复不近五种不男之人，以为亲厚。不独入他家，若有因缘须独入时，但一心念佛。若为女人说法，不露齿笑，不现胸臆，乃至为法，犹不亲厚，况复余事。不乐畜年少弟子、沙弥小儿，亦不乐与同师。常好坐禅，在于闲处，修摄其心。文殊师利，是名初亲近处。复次，菩萨摩诃萨观一切法空，如实相，不颠倒，不动、不退、不转，如虚空，无所有性。一切语言道断，不生、不出、不起，无名、无相，实无所有，无量、无边，无碍、无障，但以因缘有，从颠倒生。故说：常乐观如是法相，是名菩萨摩诃萨第二亲近处。尔时，世尊欲重宣此义，而说偈言：
</p>
<div class="commentary">
  <span>若有菩萨</span
  ><span>于后恶世</span
  ><span>无布畏心</span
  ><span>欲说是经</span>
  <span>应入行处</span
  ><span>及亲近处</span>
  <span>常离国王</span
  ><span>及国王子</span
  ><span>大臣官长</span
  ><span>凶险戏者</span>
  <span>及旃陀罗</span
  ><span>外道梵志</span>
  <span>亦不亲近</span
  ><span>增上慢人</span
  ><span>贪着小乘</span
  ><span>三藏学者</span>
  <span>破戒比丘</span
  ><span>名字罗汉</span
  ><span>及比丘尼</span
  ><span>好戏笑者</span>
  <span>深着五欲</span
  ><span>求现灭度</span
  ><span>诸优婆夷</span
  ><span>皆勿亲近</span>
  <span>若是人等</span
  ><span>以好心来</span
  ><span>到菩萨所</span
  ><span>为闻佛道</span>
  <span>菩萨则以</span
  ><span>无所畏心</span
  ><span>不怀希望</span
  ><span>而为说法</span>
  <span>寡女处女</span
  ><span>及诸不男</span
  ><span>皆勿亲近</span
  ><span>以为亲厚</span>
  <span>亦莫亲近</span
  ><span>屠儿魁脍</span
  ><span>畋猎渔捕</span
  ><span>为利杀害</span>
  <span>贩肉自活</span
  ><span>炫卖女色</span
  ><span>如是之人</span
  ><span>皆勿亲近</span>
  <span>凶险相扑</span
  ><span>种种嬉戏</span
  ><span>诸淫女等</span
  ><span>尽勿亲近</span>
  <span>莫独屏处</span
  ><span>为女说法</span
  ><span>若说法时</span
  ><span>无得戏笑</span>
  <span>入里乞食</span
  ><span>将一比丘</span
  ><span>若无比丘</span
  ><span>一心念佛</span>
  <span>是则名为</span
  ><span>行处近处</span
  ><span>以此二处</span
  ><span>能安乐说</span>
  <span>又复不行</span
  ><span>上中下法</span
  ><span>有为无为</span
  ><span>实不实法</span>
  <span>亦不分别</span
  ><span>是男是女</span
  ><span>不得诸法</span
  ><span>不知不见</span>
  <span>是则名为</span
  ><span>菩萨行处</span
  ><span>一切诸法</span
  ><span>空无所有</span>
  <span>无有常住</span
  ><span>亦无起灭</span
  ><span>是名智者</span
  ><span>所亲近处</span>
  <span>颠倒分别</span
  ><span>诸法有无</span
  ><span>是实非实</span
  ><span>是生非生</span>
  <span>在于闲处</span
  ><span>修摄其心</span
  ><span>安住不动</span
  ><span>如须弥山</span>
  <span>观一切法</span
  ><span>皆无所有</span
  ><span>犹如虚空</span
  ><span>无有坚固</span>
  <span>不生不出</span
  ><span>不动不退</span
  ><span>常住一相</span
  ><span>是名近处</span>
  <span>若有比丘</span
  ><span>于我灭后</span
  ><span>入是行处</span
  ><span>及亲近处</span>
  <span>说斯经时</span
  ><span>无有怯弱</span
  ><span>菩萨有时</span
  ><span>入于静室</span>
  <span>以正忆念</span
  ><span>随义观法</span
  ><span>从禅定起</span
  ><span>为诸国王</span>
  <span>王子臣民</span
  ><span>婆罗门等</span
  ><span>开化演畅</span
  ><span>说斯经典</span>
  <span>其心安隐</span
  ><span>无有怯弱</span
  ><span>文殊师利</span
  ><span>是名菩萨</span>
  <span>安住初法</span
  ><span>能于后世</span
  ><span>说法华经</span>
</div>
<p>
  又文殊师利，如来灭后，于末法中，欲说是经，应住安乐行。若口宣说，若读经时，不乐说人及经典过。亦不轻慢诸余法师，不说他人好恶长短。于声闻人，亦不称名说其过恶，亦不称名赞叹其美，又亦不生怨嫌之心。善修如是安乐心故，诸有听者，不逆其意，有所难问，不以小乘法答，但以大乘而为解说，令得一切种智。尔时，世尊欲重宣此义，而说偈言：
</p>
<div class="commentary">
  <span>菩萨常乐</span
  ><span>安隐说法</span
  ><span>于清净地</span
  ><span>而施床座</span>
  <span>以油涂身</span
  ><span>澡浴尘秽</span
  ><span>着新净衣</span
  ><span>内外俱净</span>
  <span>安处法座</span
  ><span>随问为说</span>
  <span>若有比丘</span
  ><span>及比丘尼</span
  ><span>诸优婆塞</span
  ><span>及优婆夷</span>
  <span>国王王子</span
  ><span>群臣士民</span
  ><span>以微妙义</span
  ><span>和颜为说</span>
  <span>若有难问</span
  ><span>随义而答</span
  ><span>因缘譬喻</span
  ><span>敷演分别</span>
  <span>以是方便</span
  ><span>皆使发心</span
  ><span>渐渐增益</span
  ><span>入于佛道</span>
  <span>除懒惰意</span
  ><span>及懈怠想</span
  ><span>离诸忧恼</span
  ><span>慈心说法</span>
  <span>昼夜常说</span
  ><span>无上道教</span
  ><span>以诸因缘</span
  ><span>无量譬喻</span>
  <span>开示众生</span
  ><span>咸令欢喜</span
  ><span>衣服卧具</span
  ><span>饮食医药</span>
  <span>而于其中</span
  ><span>无所希望</span
  ><span>但一心念</span
  ><span>说法因缘</span>
  <span>愿成佛道</span
  ><span>令众亦尔</span
  ><span>是则大利</span
  ><span>安乐供养</span>
  <span>我灭度后</span
  ><span>若有比丘</span
  ><span>能演说斯</span
  ><span>妙法华经</span>
  <span>心无嫉恚</span
  ><span>诸恼障碍</span
  ><span>亦无忧愁</span
  ><span>及骂詈者</span>
  <span>又无怖畏</span
  ><span>加刀杖等</span
  ><span>亦无摈出</span
  ><span>安住忍故</span>
  <span>智者如是</span
  ><span>善修其心</span
  ><span>能住安乐</span
  ><span>如我上说</span>
  <span>其人功德</span
  ><span>千万亿劫</span
  ><span>算数譬喻</span
  ><span>说不能尽</span>
</div>
<p>
  又文殊师利！菩萨摩诃萨，于后末世，法欲灭时，受持读诵斯经典者，无怀嫉妒谄诳之心，亦勿轻骂学佛道者，求其长短。若比丘、比丘尼、优婆塞、优婆夷，求声闻者、求辟支佛者、求菩萨道者，无得恼之，令其疑悔，语其人言：汝等去道甚远，终不能得一切种智。所以者何？汝是放逸之人，于道懈怠故。又亦不应戏论诸法，有所诤竞。当于一切众生，起大悲想；于诸如来，起慈父想；于诸菩萨，起大师想；于十方诸大菩萨，常应深心恭敬礼拜。于一切众生，平等说法，以顺法故，不多不少，乃至深爱法者，亦不为多说。文殊师利！是菩萨摩诃萨，于后末世，法欲灭时，有成就是第三安乐行者。说是法时，无能恼乱；得好同学，共读诵是经，亦得大众而来听受，听已能持，持已能诵，诵已能说，说已能书，若使人书，供养经卷，恭敬、尊重、赞叹。尔时，世尊欲重宣此义，而说偈言：
</p>
<div class="commentary">
  <span>若欲说是经</span
  ><span>当舍嫉恚慢</span
  ><span>谄诳邪伪心</span
  ><span>常修质直行</span>
  <span>不轻蔑于人</span
  ><span>亦不戏论法</span
  ><span>不令他疑悔</span
  ><span>云汝不得佛</span>
  <span>是佛子说法</span
  ><span>常柔和能忍</span
  ><span>慈悲于一切</span
  ><span>不生懈怠心</span>
  <span>十方大菩萨</span
  ><span>愍众故行道</span
  ><span>应生恭敬心</span
  ><span>是则我大师</span>
  <span>于诸佛世尊</span
  ><span>生无上父想</span
  ><span>破于憍慢心</span
  ><span>说法无障碍</span>
  <span>第三法如是</span
  ><span>智者应守护</span
  ><span>一心安乐行</span
  ><span>无量众所敬</span>
</div>
<p>
  又文殊师利！菩萨摩诃萨，于后末世，法欲灭时，有持是法华经者，于在家出家人中，生大慈心，于非菩萨人中，生大悲心，应作是念：如是之人，则为大失。如来方便，随宜说法，不闻、不知、不觉、不问、不信、不解。其人虽不问、不信、不解是经，我得阿耨多罗三藐三菩提时，随在何地，以神通力、智慧力引之，令得住是法中。文殊师利！是菩萨摩诃萨，于如来灭后，有成就此第四法者，说是法时，无有过失，常为比丘、比丘尼、优婆塞、优婆夷、国王、王子、大臣、人民、婆罗门、居士等，供养恭敬，尊重赞叹。虚空诸天，为听法故，亦常随侍。若在聚落、城邑、空闲林中，有人来欲难问者，诸天昼夜，常为法故，而卫护之，能令听者皆得欢喜。所以者何？此经是一切过去、未来、现在诸佛，神力所护故。文殊师利！是法华经于无量国中，乃至名字不可得闻，何况得见、受持、读诵。文殊师利！譬如强力转轮圣王，欲以威势降伏诸国，而诸小王不顺其命，时转轮王起种种兵而往讨伐。王见兵众战有功者，即大欢喜，随功赏赐，或与田宅、聚落、城邑，或与衣服、严身之具，或与种种珍宝、金、银、琉璃、砗磲、玛瑙、珊瑚、琥珀、象、马、车乘、奴婢、人民。唯髻中明珠不以与之。所以者何？独王顶上有此一珠，若以与之，王诸眷属，必大惊怪。文殊师利！如来亦复如是，以禅定智慧力，得法国土，王于三界，而诸魔王不肯顺伏。如来贤圣诸将与之共战，其有功者，心亦欢喜，于四众中，为说诸经，令其心悦，赐以禅定、解脱、无漏根力、诸法之财，又复赐与涅槃之城，言得灭度，引导其心，令皆欢喜，而不为说是法华经。文殊师利！如转轮王，见诸兵众有大功者，心甚欢喜，以此难信之珠，久在髻中，不妄与人，而今与之。如来亦复如是，于三界中，为大法王，以法教化一切众生，见贤圣军与五阴魔、烦恼魔、死魔共战，有大功勋，灭三毒，出三界，破魔网。尔时，如来亦大欢喜，此法华经，能令众生至一切智，一切世间多怨难信，先所未说，而今说之。文殊师利！此法华经，是诸如来第一之说，于诸说中，最为甚深；末后赐与，如彼强力之王，久护明珠，今乃与之。文殊师利！此法华经，诸佛如来秘密之藏，于诸经中，最在其上，长夜守护，不妄宣说，始于今日乃与汝等而敷演之。尔时，世尊欲重宣此义，而说偈言：
</p>
<div class="commentary">
  <span>常行忍辱</span
  ><span>哀愍一切</span
  ><span>乃能演说</span
  ><span>佛所赞经</span>
  <span>后末世时</span
  ><span>持此经者</span
  ><span>于家出家</span
  ><span>及非菩萨</span>
  <span>应生慈悲</span
  ><span>斯等不闻</span
  ><span>不信是经</span
  ><span>则为大失</span>
  <span>我得佛道</span
  ><span>以诸方便</span
  ><span>为说此法</span
  ><span>令住其中</span>
  <span>譬如强力</span
  ><span>转轮之王</span
  ><span>兵战有功</span
  ><span>赏赐诸物</span>
  <span>象马车乘</span
  ><span>严身之具</span
  ><span>及诸田宅</span
  ><span>聚落城邑</span>
  <span>或与衣服</span
  ><span>种种珍宝</span
  ><span>奴婢财物</span
  ><span>欢喜赐与</span>
  <span>如有勇健</span
  ><span>能为难事</span
  ><span>王解髻中</span
  ><span>明珠赐之</span>
  <span>如来亦尔</span
  ><span>为诸法王</span
  ><span>忍辱大力</span
  ><span>智慧宝藏</span>
  <span>以大慈悲</span
  ><span>如法化世</span
  ><span>见一切人</span
  ><span>受诸苦恼</span>
  <span>欲求解脱</span
  ><span>与诸魔战</span
  ><span>为是众生</span
  ><span>说种种法</span>
  <span>以大方便</span
  ><span>说此诸经</span>
  <span>既知众生</span
  ><span>得其力已</span
  ><span>末后乃为</span
  ><span>说是法华</span>
  <span>如王解髻</span
  ><span>明珠与之</span
  ><span>此经为尊</span
  ><span>众经中上</span>
  <span>我常守护</span
  ><span>不妄开示</span
  ><span>今正是时</span
  ><span>为汝等说</span>
  <span>我灭度后</span
  ><span>求佛道者</span
  ><span>欲得安隐</span
  ><span>演说斯经</span>
  <span>应当亲近</span
  ><span>如是四法</span>
  <span>读是经者</span
  ><span>常无忧恼</span>
  <span>又无病痛</span
  ><span>颜色鲜白</span
  ><span>不生贫穷</span
  ><span>卑贱丑陋</span>
  <span>众生乐见</span
  ><span>如慕贤圣</span
  ><span>天诸童子</span
  ><span>以为给使</span>
  <span>刀杖不加</span
  ><span>毒不能害</span
  ><span>若人恶骂</span
  ><span>口则闭塞</span>
  <span>游行无畏</span
  ><span>如师子王</span
  ><span>智慧光明</span
  ><span>如日之照</span>
  <span>若于梦中</span
  ><span>但见妙事</span
  ><span>见诸如来</span
  ><span>坐师子座</span>
  <span>诸比丘众</span
  ><span>围绕说法</span
  ><span>又见龙神</span
  ><span>阿修罗等</span>
  <span>数如恒沙</span
  ><span>恭敬合掌</span
  ><span>自见其身</span
  ><span>而为说法</span>
  <span>又见诸佛</span
  ><span>身相金色</span
  ><span>放无量光</span
  ><span>照于一切</span>
  <span>以梵音声</span
  ><span>演说诸法</span
  ><span>佛为四众</span
  ><span>说无上法</span>
  <span>见身处中</span
  ><span>合掌赞佛</span
  ><span>闻法欢喜</span
  ><span>而为供养</span>
  <span>得陀罗尼</span
  ><span>证不退智</span
  ><span>佛知其心</span
  ><span>深入佛道</span>
  <span>即为授记</span
  ><span>成最正觉</span
  ><span>汝善男子</span
  ><span>当于来世</span>
  <span>得无量智</span
  ><span>佛之大道</span
  ><span>国土严净</span
  ><span>广大无比</span>
  <span>亦有四众</span
  ><span>合掌听法</span>
  <span>又见自身</span
  ><span>在山林中</span
  ><span>修习善法</span
  ><span>证诸实相</span>
  <span>深入禅定</span
  ><span>见十方佛</span>
  <span>诸佛身金色</span
  ><span>百福相庄严</span
  ><span>闻法为人说</span
  ><span>常有是好梦</span>
  <span>又梦作国王</span
  ><span>舍宫殿眷属</span
  ><span>及上妙五欲</span
  ><span>行诣于道场</span>
  <span>在菩提树下</span
  ><span>而处师子座</span
  ><span>求道过七日</span
  ><span>得诸佛之智</span>
  <span>成无上道已</span
  ><span>起而转法轮</span
  ><span>为四众说法</span
  ><span>经千万亿劫</span>
  <span>说无漏妙法</span
  ><span>度无量众生</span
  ><span>后当入涅槃</span
  ><span>如烟尽灯灭</span>
  <span>若后恶世中</span
  ><span>说是第一法</span
  ><span>是人得大利</span
  ><span>如上诸功德</span>
</div>
