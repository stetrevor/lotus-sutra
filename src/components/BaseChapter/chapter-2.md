<hgroup>
  <h2>卷第一</h2>
  <h1>方便品第二</h1>
</hgroup>
<p>
  尔时，世尊从三昧安详而起，告舍利弗：诸佛智慧甚深无量，其智慧门，难解难入，一切声闻、辟支佛所不能知。所以者何？佛曾亲近百千万亿无数诸佛，尽行诸佛无量道法，勇猛精进，名称普闻。成就甚深未曾有法，随宜所说，意趣难解。
</p>
<p>
  舍利弗！吾从成佛以来，种种因缘，种种譬喻，广演言教，无数方便引导众生，令离诸着。所以者何？如来方便知见波罗蜜，皆已具足。舍利弗！如来知见，广大深远。无量无碍，力无所畏；禅定解脱三昧，深入无际，成就一切未曾有法。舍利弗！如来能种种分别，巧说诸法，言辞柔软，悦可众心。舍利弗！取要言之，无量无边未曾有法，佛悉成就。
</p>
<p>
  止！舍利弗！不须复说。所以者何？佛所成就第一稀有难解之法，唯佛与佛乃能究尽诸法实相；所谓诸法，如是相、如是性、如是体、如是力、如是作、如是因、如是缘、如是果、如是报、如是本末究竟等。尔时，世尊欲重宣此义，而说偈言：
</p>
<div class="commentary">
  <span>世雄不可量</span
  ><span>诸天及世人</span
  ><span>一切众生类</span
  ><span>无能知佛者</span>
  <span>佛力无所畏</span
  ><span>解脱诸三昧</span
  ><span>及佛诸余法</span
  ><span>无能测量者</span>
  <span>本从无数佛</span
  ><span>具足行诸道</span
  ><span>甚深微妙法</span
  ><span>难见难可了</span>
  <span>于无量亿劫</span
  ><span>行此诸道已</span
  ><span>道场得成果</span
  ><span>我已悉知见</span>
  <span>如是大果报</span
  ><span>种种性相义</span
  ><span>我及十方佛</span
  ><span>乃能知是事</span>
  <span>是法不可示</span
  ><span>言辞相寂灭</span
  ><span>诸余众生类</span
  ><span>无有能得解</span>
  <span>除诸菩萨众</span
  ><span>信力坚固者</span
  ><span>诸佛弟子众</span
  ><span>曾供养诸佛</span>
  <span>一切漏已尽</span
  ><span>住是最后身</span
  ><span>如是诸人等</span
  ><span>其力所不堪</span>
  <span>假使满世间</span
  ><span>皆如舍利弗</span
  ><span>尽思共度量</span
  ><span>不能测佛智</span>
  <span>正使满十方</span
  ><span>皆如舍利弗</span
  ><span>及余诸弟子</span
  ><span>亦满十方刹</span>
  <span>尽思共度量</span
  ><span>亦复不能知</span>
  <span>辟支佛利智</span
  ><span>无漏最后身</span
  ><span>亦满十方界</span
  ><span>其数如竹林</span>
  <span>斯等共一心</span
  ><span>于亿无量劫</span
  ><span>欲思佛实智</span
  ><span>莫能知少分</span>
  <span>新发意菩萨</span
  ><span>供养无数佛</span
  ><span>了达诸义趣</span
  ><span>又能善说法</span>
  <span>如稻麻竹苇</span
  ><span>充满十方刹</span
  ><span>一心以妙智</span
  ><span>于恒河沙劫</span>
  <span>咸皆共思量</span
  ><span>不能知佛智</span>
  <span>不退诸菩萨</span
  ><span>其数如恒沙</span
  ><span>一心共思求</span
  ><span>亦复不能知</span>
  <span>又告舍利弗</span
  ><span>无漏不思议</span
  ><span>甚深微妙法</span
  ><span>我今已具得</span>
  <span>唯我知是相</span
  ><span>十方佛亦然</span>
  <span>舍利弗当知</span
  ><span>诸佛语无异</span
  ><span>于佛所说法</span
  ><span>当生大信力</span>
  <span>世尊法久后</span
  ><span>要当说真实</span>
  <span>告诸声闻众</span
  ><span>及求缘觉乘</span
  ><span>我令脱苦缚</span
  ><span>逮得涅槃者</span>
  <span>佛以方便力</span
  ><span>示以三乘教</span
  ><span>众生处处着</span
  ><span>引之令得出</span>
</div>
<p>
  尔时，大众中有诸声闻、漏尽阿罗汉，阿若憍陈如等千二百人；及发声闻辟支佛心，比丘、比丘尼、优婆塞、优婆夷，各作是念：今者世尊！何故殷勤称叹方便，而作是言。佛所得法，甚深难解，有所言说，意趣难知，一切声闻、辟支佛所不能及。佛说一解脱义，我等亦得此法到于涅槃，而今不知是义所趣。
</p>
<p>
  尔时，舍利弗知四众心疑，自亦未了，而白佛言：世尊！何因何缘，殷勤称叹诸佛第一方便，甚深微妙难解之法？我自昔来，未曾从佛闻如是说；今者，四众咸皆有疑。惟愿世尊，敷演斯事。世尊何故，殷勤称叹甚深微妙难解之法？尔时，舍利弗欲重宣此义，而说偈言：
</p>
<div class="commentary">
  <span>慧日大圣尊</span
  ><span>久乃说是法</span>
  <span>自说得如是</span
  ><span>力无畏三昧</span
  ><span>禅定解脱等</span
  ><span>不可思议法</span>
  <span>道场所得法</span
  ><span>无能发问者</span
  ><span>我意难可测</span
  ><span>亦无能问者</span>
  <span>无问而自说</span
  ><span>称叹所行道</span
  ><span>智慧甚微妙</span
  ><span>诸佛之所得</span>
  <span>无漏诸罗汉</span
  ><span>及求涅槃者</span
  ><span>今皆堕疑网</span
  ><span>佛何故说是</span>
  <span>其求缘觉者</span
  ><span>比丘比丘尼</span
  ><span>诸天龙鬼神</span
  ><span>及乾闼婆等</span>
  <span>相视怀犹豫</span
  ><span>瞻仰两足尊</span
  ><span>是事为云何</span
  ><span>愿佛为解说</span>
  <span>于诸声闻众</span
  ><span>佛说我第一</span
  ><span>我今自于智</span
  ><span>疑惑不能了</span>
  <span>为是究竟法</span
  ><span>为是所行道</span>
  <span>佛口所生子</span
  ><span>合掌瞻仰待</span
  ><span>愿出微妙音</span
  ><span>时为如实说</span>
  <span>诸天龙神等</span
  ><span>其数如恒沙</span
  ><span>求佛诸菩萨</span
  ><span>大数有八万</span>
  <span>又诸万亿国</span
  ><span>转轮圣王至</span
  ><span>合掌以敬心</span
  ><span>欲闻具足道</span>
</div>
<p>
  尔时，佛告舍利弗：止！止！不须复说。若说是事，一切世间诸天及人，皆当惊疑。舍利弗重白佛言：世尊！惟愿说之！惟愿说之！所以者何？是会无数百千万亿阿僧祇众生，曾见诸佛，诸根猛利，智慧明了，闻佛所说，则能敬信。尔时，舍利弗欲重宣此义，而说偈言：
</p>
<div class="commentary">
  <span>法王无上尊</span
  ><span>惟说愿勿虑</span
  ><span>是会无量众</span
  ><span>有能敬信者</span>
</div>
<p>
  佛复止舍利弗：若说是事，一切世间天人阿修罗，皆当惊疑；增上慢比丘，将坠于大坑。尔时，世尊重说偈言：
</p>
<div class="commentary">
  <span>止止不须说</span
  ><span>我法妙难思</span
  ><span>诸增上慢者</span
  ><span>闻必不敬信</span>
</div>
<p>
  尔时，舍利弗重白佛言：世尊！惟愿说之！惟愿说之！今此会中，如我等比，百千万亿，世世已曾从佛受化；如此人等必能敬信，长夜安隐，多所饶益。尔时，舍利弗欲重宣此义，而说偈言：
</p>
<div class="commentary">
  <span>无上两足尊</span
  ><span>愿说第一法</span
  ><span>我为佛长子</span
  ><span>惟垂分别说</span>
  <span>是会无量众</span
  ><span>能敬信此法</span
  ><span>佛已曾世世</span
  ><span>教化如是等</span>
  <span>皆一心合掌</span
  ><span>欲听受佛语</span
  ><span>我等千二百</span
  ><span>及余求佛者</span>
  <span>愿为此众故</span
  ><span>惟垂分别说</span
  ><span>是等闻此法</span
  ><span>则生大欢喜</span>
</div>
<p>
  尔时，世尊告舍利弗：汝已殷勤三请，岂得不说。汝今谛听，善思念之，吾当为汝分别解说。说此语时，会中有比丘、比丘尼、优婆塞、优婆夷五千人等，即从座起，礼佛而退。所以者何？此辈罪根深重，及增上慢，未得谓得，未证谓证，有如此失，是以不住。世尊默然而不制止。尔时，佛告舍利弗：我今此众，无复枝叶，纯有真实。舍利弗！如是增上慢人，退亦佳矣！汝今善听，当为汝说。舍利弗言：唯然，世尊！愿乐欲闻。
</p>
<p>
  佛告舍利弗：如是妙法，诸佛如来时乃说之；如优昙钵华，时一现耳。舍利弗！汝等当信佛之所说，言不虚妄。舍利弗！诸佛随宜说法，意趣难解。所以者何？我以无数方便、种种因缘、譬喻言辞，演说诸法
  。是法，非思量分别之所能解，唯有诸佛乃能知之。所以者何？诸佛世尊，唯以一大事因缘故，出现于世。舍利弗！云何名诸佛世尊，唯以一大事因缘故，出现于世？诸佛世尊，欲令众生开佛知见，使得清净故，出现于世；欲示众生佛之知见故，出现于世；欲令众生悟佛知见故，出现于世；欲令众生入佛知见道故，出现于世。舍利弗！是为诸佛以一大事因缘故，出现于世。
</p>
<p>
  佛告舍利弗！诸佛如来，但教化菩萨，诸有所作，常为一事，唯以佛之知见，示悟众生。舍利弗！如来但以一佛乘故，为众生说法，无有余乘，若二若三。舍利弗！一切十方诸佛，法亦如是。舍利弗！过去诸佛，以无量无数方便、种种因缘、譬喻言辞，而为众生演说诸法，是法皆为一佛乘故。是诸众生，从诸佛闻法，究竟皆得一切种智。舍利弗！未来诸佛当出于世，亦以无量无数方便
  、种种因缘、譬喻言辞，而为众生演说诸法，是法皆为一佛乘故。是诸众生，从佛闻法，究竟皆得一切种智。舍利佛！现在十方无量百千万亿佛土中，诸佛世尊，多所饶益，安乐众生；是诸佛，亦以无量无数方便、种种因缘、譬喻言辞，而为众生演说诸法，是法皆为一佛乘故。是诸众生，从佛闻法，究竟皆得一切种智。
</p>
<p>
  舍利弗！是诸佛但教化菩萨，欲以佛之知见示众生故，欲以佛之知见悟众生故，欲令众生入佛之知见故。舍利弗！我今亦复如是，知诸众生有种种欲，深心所著；随其本性，以种种因缘、譬喻言辞、方便力，而为说法。舍利佛！如此，皆为得一佛乘、一切种智故。舍利弗！十方世界中，尚无二乘，何况有三。
</p>
<p>
  舍利弗！诸佛出于五浊恶世，所谓劫浊、烦恼浊、众生浊、见浊、命浊。如是，舍利弗！劫浊乱时，众生垢重，悭贪嫉妒，成就诸不善根故，诸佛以方便力，于一佛乘，分别说三。舍利弗！若我弟子，自谓阿罗汉、辟支佛者，不闻不知诸佛如来但教化菩萨事，此非佛弟子、非阿罗汉、非辟支佛。又舍利弗！是诸比丘、比丘尼，自谓已得阿罗汉，是最后身，究竟涅槃，便不复志求阿耨多罗三藐三菩提，当知此辈皆是增上慢人。所以者何？若有比丘实得阿罗汉，若不信此法，无有是处。除佛灭度后，现前无佛。所以者何？佛灭度后，如是等经，受持读诵解义者，是人难得。若遇余佛，于此法中，便得决了。舍利弗！汝等当一心信解、受持佛语。诸佛如来，言无虚妄；无有余乘，唯一佛乘。尔时，世尊欲重宣此义，而说偈言：
</p>
<div class="commentary">
  <span>比丘比丘尼</span
  ><span>有怀增上慢</span
  ><span>优婆塞我慢</span
  ><span>优婆夷不信</span>
  <span>如是四众等</span
  ><span>其数有五千</span
  ><span>不自见其过</span
  ><span>于戒有缺漏</span>
  <span>护惜其瑕疵</span
  ><span>是小智已出</span
  ><span>众中之糟糠</span
  ><span>佛威德故去</span>
  <span>斯人鲜福德</span
  ><span>不堪受是法</span
  ><span>此众无枝叶</span
  ><span>唯有诸真实</span>
  <span>舍利弗善听</span
  ><span>诸佛所得法</span
  ><span>无量方便力</span
  ><span>而为众生说</span>
  <span>众生心所念</span
  ><span>种种所行道</span
  ><span>若干诸欲性</span
  ><span>先世善恶业</span>
  <span>佛悉知是已</span
  ><span>以诸缘譬喻</span
  ><span>言辞方便力</span
  ><span>令一切欢喜</span>
  <span>或说修多罗</span
  ><span>伽陀及本事</span
  ><span>本生未曾有</span
  ><span>亦说于因缘</span>
  <span>譬喻并祇夜</span
  ><span>优波提舍经</span
  ><span>钝根乐小法</span
  ><span>贪着于生死</span>
  <span>于诸无量佛</span
  ><span>不行深妙道</span
  ><span>众苦所恼乱</span
  ><span>为是说涅槃</span>
  <span>我设是方便</span
  ><span>令得入佛慧</span
  ><span>未曾说汝等</span
  ><span>当得成佛道</span>
  <span>所以未曾说</span
  ><span>说时未至故</span
  ><span>今正是其时</span
  ><span>决定说大乘</span>
  <span>我此九部法</span
  ><span>随顺众生说</span
  ><span>入大乘为本</span
  ><span>以故说是经</span>
  <span>有佛子心净</span
  ><span>柔软亦利根</span
  ><span>无量诸佛所</span
  ><span>而行深妙道</span>
  <span>为此诸佛子</span
  ><span>说是大乘经</span
  ><span>我记如是人</span
  ><span>来世成佛道</span>
  <span>以深心念佛</span
  ><span>修持净戒故</span
  ><span>此等闻得佛</span
  ><span>大喜充遍身</span>
  <span>佛知彼心行</span
  ><span>故为说大乘</span
  ><span>声闻若菩萨</span
  ><span>闻我所说法</span>
  <span>乃至于一偈</span
  ><span>皆成佛无疑</span>
  <span>十方佛土中</span
  ><span>唯有一乘法</span
  ><span>无二亦无三</span
  ><span>除佛方便说</span>
  <span>但以假名字</span
  ><span>引导于众生</span
  ><span>说佛智慧故</span
  ><span>诸佛出于世</span>
  <span>唯此一事实</span
  ><span>余二则非真</span
  ><span>终不以小乘</span
  ><span>济度于众生</span>
  <span>佛自住大乘</span
  ><span>如其所得法</span
  ><span>定慧力庄严</span
  ><span>以此度众生</span>
  <span>自证无上道</span
  ><span>大乘平等法</span
  ><span>若以小乘化</span
  ><span>乃至于一人</span>
  <span>我则堕悭贪</span
  ><span>此事为不可</span>
  <span>若人信归佛</span
  ><span>如来不欺诳</span
  ><span>亦无贪嫉意</span
  ><span>断诸法中恶</span>
  <span>故佛于十方</span
  ><span>而独无所畏</span
  ><span>我以相严身</span
  ><span>光明照世间</span>
  <span>无量众所尊</span
  ><span>为说实相印</span>
  <span>舍利弗当知</span
  ><span>我本立誓愿</span
  ><span>欲令一切众</span
  ><span>如我等无异</span>
  <span>如我昔所愿</span
  ><span>今者已满足</span
  ><span>化一切众生</span
  ><span>皆令入佛道</span>
  <span>若我遇众生</span
  ><span>尽教以佛道</span
  ><span>无智者错乱</span
  ><span>迷惑不受教</span>
  <span>我知此众生</span
  ><span>未曾修善本</span
  ><span>坚着于五欲</span
  ><span>痴爱故生恼</span>
  <span>以诸欲因缘</span
  ><span>坠堕三恶道</span
  ><span>轮回六趣中</span
  ><span>备受诸苦毒</span>
  <span>受胎之微形</span
  ><span>世世常增长</span
  ><span>薄德少福人</span
  ><span>众苦所逼迫</span>
  <span>入邪见稠林</span
  ><span>若有若无等</span
  ><span>依止此诸见</span
  ><span>具足六十二</span>
  <span>深着虚妄法</span
  ><span>坚受不可舍</span
  ><span>我慢自矜高</span
  ><span>谄曲心不实</span>
  <span>于千万亿劫</span
  ><span>不闻佛名字</span
  ><span>亦不闻正法</span
  ><span>如是人难度</span>
  <span>是故舍利弗</span
  ><span>我为设方便</span
  ><span>说诸尽苦道</span
  ><span>示之以涅槃</span>
  <span>我虽说涅槃</span
  ><span>是亦非真灭</span
  ><span>诸法从本来</span
  ><span>常自寂灭相</span>
  <span>佛子行道已</span
  ><span>来世得作佛</span>
  <span>我有方便力</span
  ><span>开示三乘法</span
  ><span>一切诸世尊</span
  ><span>皆说一乘道</span>
  <span>今此诸大众</span
  ><span>皆应除疑惑</span
  ><span>诸佛语无异</span
  ><span>唯一无二乘</span>
  <span>过去无数劫</span
  ><span>无量灭度佛</span
  ><span>百千万亿种</span
  ><span>其数不可量</span>
  <span>如是诸世尊</span
  ><span>种种缘譬喻</span
  ><span>无数方便力</span
  ><span>演说诸法相</span>
  <span>是诸世尊等</span
  ><span>皆说一乘法</span
  ><span>化无量众生</span
  ><span>令入于佛道</span>
  <span>又诸大圣主</span
  ><span>知一切世间</span
  ><span>天人群生类</span
  ><span>深心之所欲</span>
  <span>更以异方便</span
  ><span>助显第一义</span>
  <span>若有众生类</span
  ><span>值诸过去佛</span
  ><span>若闻法布施</span
  ><span>或持戒忍辱</span>
  <span>精进禅智等</span
  ><span>种种修福慧</span
  ><span>如是诸人等</span
  ><span>皆已成佛道</span>
  <span>诸佛灭度后</span
  ><span>若人善软心</span
  ><span>如是诸众生</span
  ><span>皆已成佛道</span>
  <span>诸佛灭度已</span
  ><span>供养舍利者</span
  ><span>起万亿种塔</span
  ><span>金银及玻璃</span>
  <span>砗磲与玛瑙</span
  ><span>玫瑰琉璃珠</span
  ><span>清净广严饰</span
  ><span>庄校于诸塔</span>
  <span>或有起石庙</span
  ><span>栴檀及沉水</span
  ><span>木榓并余材</span
  ><span>砖瓦泥土等</span>
  <span>若于旷野中</span
  ><span>积土成佛庙</span
  ><span>乃至童子戏</span
  ><span>聚沙为佛塔</span>
  <span>如是诸人等</span
  ><span>皆已成佛道</span>
  <span>若人为佛故</span
  ><span>建立诸形像</span
  ><span>刻雕成众相</span
  ><span>皆已成佛道</span>
  <span>或以七宝成</span
  ><span>鍮鉐赤白铜</span
  ><span>白镴及铅锡</span
  ><span>铁木及与泥</span>
  <span>或以胶漆布</span
  ><span>严饰作佛像</span
  ><span>如是诸人等</span
  ><span>皆已成佛道</span>
  <span>彩画作佛像</span
  ><span>百福庄严相</span
  ><span>自作若使人</span
  ><span>皆已成佛道</span>
  <span>乃至童子戏</span
  ><span>若草木及笔</span
  ><span>或以指爪甲</span
  ><span>而画作佛像</span>
  <span>如是诸人等</span
  ><span>渐渐积功德</span
  ><span>具足大悲心</span
  ><span>皆已成佛道</span>
  <span>但化诸菩萨</span
  ><span>度脱无量众</span>
  <span>若人于塔庙</span
  ><span>宝像及画像</span
  ><span>以华香幡盖</span
  ><span>敬心而供养</span>
  <span>若使人作乐</span
  ><span>击鼓吹角贝</span
  ><span>箫笛琴箜篌</span
  ><span>琵琶铙铜钹</span>
  <span>如是众妙音</span
  ><span>尽持以供养</span>
  <span>或以欢喜心</span
  ><span>歌呗颂佛德</span
  ><span>乃至一小音</span
  ><span>皆已成佛道</span>
  <span>若人散乱心</span
  ><span>乃至以一华</span
  ><span>供养于画像</span
  ><span>渐见无数佛</span>
  <span>或有人礼拜</span
  ><span>或复但合掌</span
  ><span>乃至举一手</span
  ><span>或复小低头</span>
  <span>以此供养像</span
  ><span>渐见无量佛</span
  ><span>自成无上道</span
  ><span>广度无数众</span>
  <span>入无余涅槃</span
  ><span>如薪尽火灭</span>
  <span>若人散乱心</span
  ><span>入于塔庙中</span
  ><span>一称南无佛</span
  ><span>皆已成佛道</span>
  <span>于诸过去佛</span
  ><span>在世或灭后</span
  ><span>若有闻是法</span
  ><span>皆已成佛道</span>
  <span>未来诸世尊</span
  ><span>其数无有量</span
  ><span>是诸如来等</span
  ><span>亦方便说法</span>
  <span>一切诸如来</span
  ><span>以无量方便</span
  ><span>度脱诸众生</span
  ><span>入佛无漏智</span>
  <span>若有闻法者</span
  ><span>无一不成佛</span>
  <span>诸佛本誓愿</span
  ><span>我所行佛道</span
  ><span>普欲令众生</span
  ><span>亦同得此道</span>
  <span>未来世诸佛</span
  ><span>虽说百千亿</span
  ><span>无数诸法门</span
  ><span>其实为一乘</span>
  <span>诸佛两足尊</span
  ><span>知法常无性</span
  ><span>佛种从缘起</span
  ><span>是故说一乘</span>
  <span>是法住法位</span
  ><span>世间相常住</span
  ><span>于道场知已</span
  ><span>导师方便说</span>
  <span>天人所供养</span
  ><span>现在十方佛</span
  ><span>其数如恒沙</span
  ><span>出现于世间</span>
  <span>安隐众生故</span
  ><span>亦说如是法</span>
  <span>知第一寂灭</span
  ><span>以方便力故</span
  ><span>虽示种种道</span
  ><span>其实为佛乘</span>
  <span>知众生诸行</span
  ><span>深心之所念</span
  ><span>过去所习业</span
  ><span>欲性精进力</span>
  <span>及诸根利钝</span
  ><span>以种种因缘</span
  ><span>譬喻亦言辞</span
  ><span>随应方便说</span>
  <span>今我亦如是</span
  ><span>安隐众生故</span
  ><span>以种种法门</span
  ><span>宣示于佛道</span>
  <span>我以智慧力</span
  ><span>知众生性欲</span
  ><span>方便说诸法</span
  ><span>皆令得欢喜</span>
  <span>舍利弗当知</span
  ><span>我以佛眼观</span
  ><span>见六道众生</span
  ><span>贫穷无福慧</span>
  <span>入生死险道</span
  ><span>相续苦不断</span
  ><span>深着于五欲</span
  ><span>如牦牛爱尾</span>
  <span>以贪爱自蔽</span
  ><span>盲暝无所见</span>
  <span>不求大势佛</span
  ><span>及与断苦法</span
  ><span>深入诸邪见</span
  ><span>以苦欲舍苦</span>
  <span>为是众生故</span
  ><span>而起大悲心</span>
  <span>我始坐道场</span
  ><span>观树亦经行</span
  ><span>于三七日中</span
  ><span>思惟如是事</span>
  <span>我所得智慧</span
  ><span>微妙最第一</span>
  <span>众生诸根钝</span
  ><span>着乐痴所盲</span
  ><span>如斯之等类</span
  ><span>云何而可度</span>
  <span>尔时诸梵王</span
  ><span>及诸天帝释</span
  ><span>护世四天王</span
  ><span>及大自在天</span>
  <span>并余诸天众</span
  ><span>眷属百千万</span
  ><span>恭敬合掌礼</span
  ><span>请我转法轮</span>
  <span>我即自思惟</span
  ><span>若但赞佛乘</span
  ><span>众生没在苦</span
  ><span>不能信是法</span>
  <span>破法不信故</span
  ><span>坠于三恶道</span
  ><span>我宁不说法</span
  ><span>疾入于涅槃</span>
  <span>寻念过去佛</span
  ><span>所行方便力</span
  ><span>我今所得道</span
  ><span>亦应说三乘</span>
  <span>作是思惟时</span
  ><span>十方佛皆现</span
  ><span>梵音慰喻我</span
  ><span>善哉释迦文</span>
  <span>第一之导师</span
  ><span>得是无上法</span
  ><span>随诸一切佛</span
  ><span>而用方便力</span>
  <span>我等亦皆得</span
  ><span>最妙第一法</span
  ><span>为诸众生类</span
  ><span>分别说三乘</span>
  <span>少智乐小法</span
  ><span>不自信作佛</span
  ><span>是故以方便</span
  ><span>分别说诸果</span>
  <span>虽复说三乘</span
  ><span>但为教菩萨</span>
  <span>舍利弗当知</span
  ><span>我闻圣师子</span
  ><span>深净微妙音</span
  ><span>称南无诸佛</span>
  <span>复作如是念</span
  ><span>我出浊恶世</span
  ><span>如诸佛所说</span
  ><span>我亦随顺行</span>
  <span>思惟是事已</span
  ><span>即趣波罗奈</span
  ><span>诸法寂灭相</span
  ><span>不可以言宣</span>
  <span>以方便力故</span
  ><span>为五比丘说</span>
  <span>是名转法轮</span
  ><span>便有涅槃音</span
  ><span>及以阿罗汉</span
  ><span>法僧差别名</span>
  <span>从久远劫来</span
  ><span>赞示涅槃法</span
  ><span>生死苦永尽</span
  ><span>我常如是说</span>
  <span>舍利弗当知</span
  ><span>我见佛子等</span
  ><span>志求佛道者</span
  ><span>无量千万亿</span>
  <span>咸以恭敬心</span
  ><span>皆来至佛所</span
  ><span>曾从诸佛闻</span
  ><span>方便所说法</span>
  <span>我即作是念</span
  ><span>如来所以出</span
  ><span>为说佛慧故</span
  ><span>今正是其时</span>
  <span>舍利弗当知</span
  ><span>钝根小智人</span
  ><span>着相憍慢者</span
  ><span>不能信是法</span>
  <span>今我喜无畏</span>
  <span>于诸菩萨中</span
  ><span>正直舍方便</span
  ><span>但说无上道</span>
  <span>菩萨闻是法</span
  ><span>疑网皆已除</span
  ><span>千二百罗汉</span
  ><span>悉亦当作佛</span>
  <span>如三世诸佛</span
  ><span>说法之仪式</span
  ><span>我今亦如是</span
  ><span>说无分别法</span>
  <span>诸佛兴出世</span
  ><span>悬远值遇难</span
  ><span>正使出于世</span
  ><span>说是法复难</span>
  <span>无量无数劫</span
  ><span>闻是法亦难</span
  ><span>能听是法者</span
  ><span>斯人亦复难</span>
  <span>譬如优昙华</span
  ><span>一切皆爱乐</span
  ><span>天人所希有</span
  ><span>时时乃一出</span>
  <span>闻法欢喜赞</span
  ><span>乃至发一言</span
  ><span>则为已供养</span
  ><span>一切三世佛</span>
  <span>是人甚希有</span
  ><span>过于优昙华</span>
  <span>汝等勿有疑</span
  ><span>我为诸法王</span
  ><span>普告诸大众</span
  ><span>但以一乘道</span>
  <span>教化诸菩萨</span
  ><span>无声闻弟子</span>
  <span>汝等舍利弗</span
  ><span>声闻及菩萨</span
  ><span>当知是妙法</span
  ><span>诸佛之秘要</span>
  <span>以五浊恶世</span
  ><span>但乐着诸欲</span
  ><span>如是等众生</span
  ><span>终不求佛道</span>
  <span>当来世恶人</span
  ><span>闻佛说一乘</span
  ><span>迷惑不信受</span
  ><span>破法堕恶道</span>
  <span>有惭愧清净</span
  ><span>志求佛道者</span
  ><span>当为如是等</span
  ><span>广赞一乘道</span>
  <span>舍利弗当知</span
  ><span>诸佛法如是</span
  ><span>以万亿方便</span
  ><span>随宜而说法</span>
  <span>其不习学者</span
  ><span>不能晓了此</span>
  <span>汝等既已知</span
  ><span>诸佛世之师</span
  ><span>随宜方便事</span
  ><span>无复诸疑惑</span>
  <span>心生大欢喜</span
  ><span>自知当作佛</span>
</div>
