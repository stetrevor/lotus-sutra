<hgroup>
  <h2>卷第四</h2>
  <h1>劝持品第十三</h1>
</hgroup>
<p>
  尔时，药王菩萨摩诃萨，及大乐说菩萨摩诃萨，与二万菩萨眷属俱，皆于佛前作是誓言：惟愿世尊不以为虑，我等于佛灭后，当奉持读诵，说此经典；后恶世众生，善根转少，多增上慢，贪利供养，增不善根，远离解脱，虽难可教化，我等当起大忍力，读诵此经，持说书写，种种供养，不惜身命。尔时，众中五百阿罗汉得受记者，白佛言：世尊！我等亦自誓愿，于异国土广说此经。复有学无学八千人得受记者，从座而起，合掌向佛，作是誓言：世尊！我等亦当于他国土广说此经，所以者何？是娑婆国中，人多弊恶，怀增上慢，功德浅薄，瞋浊谄曲，心不实故。尔时，佛姨母摩诃波阇波提比丘尼，与学无学比丘尼六千人俱，从座而起，一心合掌，瞻仰尊颜，目不暂舍。于时，世尊告憍昙弥：何故忧色而视如来，汝心将无谓我不说汝名，授阿耨多罗三藐三菩提记耶？憍昙弥！我先总说一切声闻皆已授记，今汝欲知记者，将来之世，当于六万八千亿诸佛法中，为大法师，及六千学无学比丘尼俱为法师。汝如是渐渐具菩萨道，当得作佛，号一切众生喜见如来、应供、正遍知、明行足、善逝、世间解、无上士、调御丈夫、天人师、佛、世尊。憍昙弥！是一切众生喜见佛，及六千菩萨，转次授记，得阿耨多罗三藐三菩提。尔时，罗睺罗母耶输陀罗比丘尼，作是念：世尊于授记中，独不说我名。佛告诉耶输陀罗：汝于来世，百千万亿诸佛法中，修菩萨行，为大法师，渐具佛道；于善国中，当得作佛，号具足千万光相如来、应供、正遍知、明行足、善逝、世间解、无上士、调御丈夫、天人师、佛、世尊，佛寿无量阿僧祇劫。尔时，摩诃波阇波提比丘尼，及耶输陀罗比丘尼，并其眷属，皆大欢喜，得未曾有，即于佛前而说偈言：
</p>
<div class="commentary">
  <span>世尊导师</span
  ><span>安隐天人</span
  ><span>我等闻记</span
  ><span>心安具足</span>
</div>
<p>
  诸比丘尼说是偈已，白佛言：世尊！我等亦能于他方国，广宣此经。尔时，世尊视八十万亿那由他诸菩萨摩诃萨；是诸菩萨皆是阿惟越致，转不退法轮，得诸陀罗尼。即从座起，至于佛前，一心合掌，而作是念：若世尊告敕我等，持说此经者，当如佛教，广宣斯法。复作是念：佛今默然，不见告敕，我当云何？时诸菩萨敬顺佛意，并欲自满本愿，便于佛前作师子吼，而发誓言：世尊！我等于如来灭后，周旋往返十方世界，能令众生书写此经，受持读诵，解说其义，如法修行，正忆念，皆是佛之威力；惟愿世尊，在于他方，遥见守护。即时，诸菩萨俱同发声，而说偈言：
</p>
<div class="commentary">
  <span>惟愿不为虑</span
  ><span>于佛灭度后</span
  ><span>恐怖恶世中</span
  ><span>我等当广说</span>
  <span>有诸无智人</span
  ><span>恶口骂詈等</span
  ><span>及加刀杖者</span
  ><span>我等皆当忍</span>
  <span>恶世中比丘</span
  ><span>邪智心谄曲</span
  ><span>未得谓为得</span
  ><span>我慢心充满</span>
  <span>或有阿练若</span
  ><span>纳衣在空闲</span
  ><span>自谓行真道</span
  ><span>轻贱人间者</span>
  <span>贪着利养故</span
  ><span>与白衣说法</span
  ><span>为世所恭敬</span
  ><span>如六通罗汉</span>
  <span>是人怀恶心</span
  ><span>常念世俗事</span
  ><span>假名阿练若</span>
  <span>好出我等过</span
  ><span>而做如是言</span
  ><span>此诸比丘等</span
  ><span>为贪利养故</span>
  <span>说外道论义</span
  ><span>自作此经典</span
  ><span>诳惑世间人</span
  ><span>为求名闻故</span>
  <span>分别于是经</span
  ><span>常在大众中</span
  ><span>欲毁我等故</span
  ><span>向国王大臣</span>
  <span>婆罗门居士</span
  ><span>及余比丘众</span
  ><span>诽谤说我恶</span
  ><span>谓是邪见人</span>
  <span>说外道论议</span
  ><span>我等敬佛故</span
  ><span>悉忍是诸恶</span
  ><span>为斯所轻言</span>
  <span>汝等皆是佛</span
  ><span>如此轻慢言</span
  ><span>皆当忍受之</span>
  <span>浊劫恶世中</span
  ><span>多有诸恐怖</span
  ><span>恶鬼入其身</span
  ><span>骂詈毁辱我</span>
  <span>我等敬信佛</span
  ><span>当着忍辱铠</span
  ><span>为说是经故</span
  ><span>忍此诸难事</span>
  <span>我不爱身命</span
  ><span>但惜无上道</span
  ><span>我等于来世</span
  ><span>护持佛所嘱</span>
  <span>世尊自当知</span
  ><span>浊世恶比丘</span
  ><span>不知佛方便</span
  ><span>随宜所说法</span>
  <span>恶口而颦蹙</span
  ><span>数数见摈出</span
  ><span>远离于塔寺</span
  ><span>如是等众恶</span>
  <span>念佛告敕故</span
  ><span>皆当忍是事</span>
  <span>诸聚落城邑</span
  ><span>其有求法者</span
  ><span>我皆到其所</span
  ><span>说佛所嘱法</span>
  <span>我是世尊使</span
  ><span>处众无所畏</span
  ><span>我当善说法</span
  ><span>愿佛安隐住</span>
  <span>我于世尊前</span
  ><span>诸来十方佛</span
  ><span>发如是誓言</span
  ><span>佛自知我心</span>
</div>
