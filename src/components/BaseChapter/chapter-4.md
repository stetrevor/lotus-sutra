<hgroup>
  <h2>卷第二</h2>
  <h1>信解品第四</h1>
</hgroup>
<p>
  尔时，慧命须菩提、摩诃迦旃延、摩诃迦叶、摩诃目犍连，从佛所闻未曾有法，世尊授舍利弗阿耨多罗三藐三菩提记，发希有心，欢喜踊跃；即从座起，整衣服，偏袒右肩，右膝着地，一心合掌，屈躬恭敬，瞻仰尊颜，而白佛言：我等居僧之首，年并朽迈，自谓已得涅槃，无所堪任，不复进求阿耨多罗三藐三菩提。世尊往昔说法既久，我时在座，身体疲懈，但念空、无相、无作，于菩萨法，游戏神通，净佛国土，成就众生，心不喜乐。所以者何？世尊令我等，出于三界，得涅槃证。又今我等，年已朽迈，于佛教化菩萨阿耨多罗三藐三菩提，不生一念好乐之心。我等今于佛前，闻授声闻阿耨多罗三藐三菩提记，心甚欢喜，得未曾有；不谓于今，忽然得闻希有之法，深自庆幸，获大善利，无量珍宝，不求自得。
</p>
<p>
  世尊！我等今者，乐说譬喻，以明斯义。譬若有人，年既幼稚，舍父逃逝，久住他国，或十、二十，至五十岁。年既长大，加复穷困，驰骋四方，以求衣食；渐渐游行，遇向本国。其父先来，求子不得，中止一城。其家大富，财宝无量，金、银、
  琉璃、珊瑚、琥珀、玻璃珠等，其诸仓库，悉皆盈溢；多有僮仆，臣佐吏民，象马车乘，牛羊无数，出入息利，乃遍他国；商估贾客亦甚众多。时贫穷子，游诸聚落，经历国邑，遂到其父所止之城。父每念子，与子离别五十余年，而未曾向人说如此事。但自思惟，心怀悔恨，自念老朽，多有财物，金银珍宝，仓库盈溢，无有子息；一旦终殁，财物散失，无所委付，是以慇懃，每忆其子。复作是念：我若得子，委付财物，坦然快乐，无复忧虑。
</p>
<p>
  世尊！尔时，穷子佣赁展转，遇到父舍，住立门侧，遥见其父踞师子床，宝几承足。诸婆罗门、刹利、居士，皆恭敬围绕；以真珠璎珞，价值千万，庄严其身；吏民僮仆，手执白拂，侍立左右；覆以宝帐，垂诸华幡，香水洒地，散众名华，罗列宝物，出内取与，有如是等种种严饰，威德特尊。穷子见父有大力势，即怀恐怖，悔来至此，窃作是念：此或是王，或是王等，非我佣力得物之处，不如往至贫里，肆力有地，衣食易得；若久住此，或见逼迫，强使我作。作是念已，疾走而去。时富长者，于师子座，见子便识，心大欢喜，即作是念：我财物库藏，今有所付；我常思念此子，无由见之，而忽自来，甚适我愿；我虽年朽，犹故贪惜。即遣傍人，急追将还。
</p>
<p>
  尔时，使者疾走往捉，穷子惊愕，称怨大唤：我不相犯，何为见捉？使者执之逾急，强牵将还。于时穷子自念无罪，而被囚执，此必定死，转更惶怖，闷绝躄地。父遥见之，而语使言：不须此人，勿强将来，以冷水洒面，令得醒悟，莫复与语。所以者何？父知其子，志意下劣，自知豪贵，为子所难；审知是子，而以方便，不语他人，云是我子。使者语之，我今放汝，随意所趣。穷子欢喜，得未曾有，从地而起，往至贫里，以求衣食。
</p>
<p>
  尔时，长者将欲诱引其子，而设方便；密遣二人，形色憔悴，无威德者，汝可诣彼，徐语穷子，此有作处，倍与汝直。穷子若许，将来使作。若言欲何所作，便可语之，雇汝除粪，我等二人，亦共汝作。时二使人，即求穷子；既已得之，具陈上事。尔时，穷子先取其价，寻与除粪。其父见子，愍而怪之。又以他日，于窗牖中，遥见子身，羸瘦憔悴，粪土尘坌，污秽不净。即脱璎珞、细软上服、严饰之具，更着粗弊垢腻之衣；尘土坌身，右手执持除粪之器，状有所畏。语诸作人，汝等勤作，勿得懈息，以方便故，得近其子。后复告言：咄！男子，汝常此作，勿复余去，当加汝价。诸有所须，盆器米面盐醋之属，莫自疑难，亦有老弊使人，须者相给，好自安意；我如汝父，勿复忧虑。所以者何？我年老大，而汝少壮，汝常作时，无有欺、怠、瞋恨、怨言，都不见汝有此诸恶，如余作人；自今已后，如所生子。即时长者更与作字，名之为儿。尔时，穷子虽欣此遇，犹故自谓客作贱人。由是之故，于二十年中，常令除粪。过是已后，心相体信，入出无难，然其所止，犹在本处。
</p>
<p>
  世尊！尔时长者有疾，自知将死不久，语穷子言：我今多有金银珍宝，仓库盈溢，其中多少，所应取与，汝悉知之，我心如是，当体此意。所以者何？今我与汝，便为不异，宜加用心，无令漏失。尔时，穷子即受教敕，领知众物，金银珍宝，及诸库藏，而无希取一餐之意，然其所止，故在本处，下劣之心，亦未能舍。复经少时，父知子意渐以通泰，成就大志，自鄙先心。临欲终时，而命其子，并会亲族、国王、大臣、刹利、居士，皆悉己集，即自宣言：诸君当知，此是我子，我之所生，于某城中，舍吾逃走，竛竮辛苦五十余年，其本字某，我名某甲，昔在本城怀忧推觅，忽于此间遇会得之，此实我子，我实其父，今我所有一切财物，皆是子有，先所出内是子所知。世尊！是时穷子闻父此言，即大欢喜，得未曾有，而作是念：我本无心有所希求，今此宝藏自然而至。
</p>
<p>
  世尊！大富长者则是如来，我等皆似佛子；如来常说，我等为子。世尊！我等以三苦故，于生死中，受诸热恼，迷惑无知，乐着小法。今日，世尊令我等思惟，蠲除诸法戏论之粪，我等于中，勤加精进，得至涅槃一日之价；既得此已，心大欢喜，自以为足，便自谓言，于佛法中勤精进故，所得弘多。然世尊先知我等，心着弊欲，乐于小法，便见纵舍，不为分别，汝等当有如来知见宝藏之分。世尊以方便力，说如来智慧，我等从佛得涅槃一日之价，以为大得；于此大乘，无有志求。我等又因如来智慧，为诸菩萨开示演说，而自于此无有志愿。所以者何？佛知我等心乐小法，以方便力，随我等说，而我等不知真是佛子。今我等方知，世尊于佛智慧，无所吝惜。所以者何？我等昔来真是佛子，而但乐小法，若我等有乐大之心，佛则为我说大乘法，于此经中，唯说一乘，而昔于菩萨前，毁訾声闻乐小法者，然佛实以大乘教化；是故我等，说本无心有所希求。今法王大宝自然而至，如佛子所应得者皆已得之。尔时，摩诃迦叶欲重宣此义，而说偈言：
</p>
<div class="commentary">
  <span>我等今日</span
  ><span>闻佛音教</span
  ><span>欢喜踊跃</span
  ><span>得未曾有</span>
  <span>佛说声闻</span
  ><span>当得作佛</span
  ><span>无上宝聚</span
  ><span>不求自得</span>
  <span>譬如童子</span
  ><span>幼稚无识</span
  ><span>舍父逃逝</span
  ><span>远到他土</span>
  <span>周流诸国</span
  ><span>五十余年</span>
  <span>其父忧念</span
  ><span>四方推求</span
  ><span>求之既疲</span
  ><span>顿止一城</span>
  <span>造立舍宅</span
  ><span>五欲自娱</span
  ><span>其家巨富</span
  ><span>多诸金银</span>
  <span>砗磲玛瑙</span
  ><span>真珠琉璃</span
  ><span>象马牛羊</span
  ><span>辇舆车乘</span>
  <span>田业僮仆</span
  ><span>人民众多</span
  ><span>出入息利</span
  ><span>乃遍他国</span>
  <span>商估贾人</span
  ><span>无处不有</span
  ><span>千万亿众</span
  ><span>围绕恭敬</span>
  <span>常为王者</span
  ><span>之所爱念</span
  ><span>群臣豪族</span
  ><span>皆共宗重</span>
  <span>以诸缘故</span
  ><span>往来者众</span
  ><span>豪富如是</span
  ><span>有大力势</span>
  <span>而年朽迈</span
  ><span>益忧念子</span
  ><span>夙夜惟念</span
  ><span>死时将至</span>
  <span>痴子舍我</span
  ><span>五十余年</span
  ><span>库藏诸物</span
  ><span>当如之何</span>
  <span>尔时穷子</span
  ><span>求索衣食</span
  ><span>从邑至邑</span
  ><span>从国至国</span>
  <span>或有所得</span
  ><span>或无所得</span
  ><span>饥饿羸瘦</span
  ><span>体生疮癣</span>
  <span>渐次经历</span
  ><span>到父住城</span
  ><span>佣赁展转</span
  ><span>遂至父舍</span>
  <span>尔时长者</span
  ><span>于其门内</span
  ><span>施大宝帐</span
  ><span>处师子座</span>
  <span>眷属围绕</span
  ><span>诸人侍卫</span
  ><span>或有计算</span
  ><span>金银宝物</span>
  <span>出内财产</span
  ><span>注记券疏</span
  ><span>穷子见父</span
  ><span>豪贵尊严</span>
  <span>谓是国王</span
  ><span>若国王等</span
  ><span>惊怖自怪</span
  ><span>何故至此</span>
  <span>覆自念言</span
  ><span>我若久住</span
  ><span>或见逼迫</span
  ><span>强驱使作</span>
  <span>思惟是已</span
  ><span>驰走而去</span
  ><span>借问贫里</span
  ><span>欲往佣作</span>
  <span>长者是时</span
  ><span>在师子座</span
  ><span>遥见其子</span
  ><span>默而识之</span>
  <span>即敕使者</span
  ><span>追捉将来</span
  ><span>穷子惊唤</span
  ><span>迷闷躄地</span>
  <span>是人执我</span
  ><span>必当见杀</span
  ><span>何用衣食</span
  ><span>使我至此</span>
  <span>长者知子</span
  ><span>愚痴狭劣</span
  ><span>不信我言</span
  ><span>不信是父</span>
  <span>即以方便</span
  ><span>更遗余人</span
  ><span>眇目矬陋</span
  ><span>无威德者</span>
  <span>汝可语之</span
  ><span>云当相顾</span
  ><span>除诸粪秽</span
  ><span>倍与汝价</span>
  <span>穷子闻之</span
  ><span>欢喜随来</span
  ><span>为除粪秽</span
  ><span>净诸房舍</span>
  <span>长者于牖</span
  ><span>常见其子</span
  ><span>念子愚劣</span
  ><span>乐为鄙事</span>
  <span>于是长者</span
  ><span>着弊垢衣</span
  ><span>执除粪器</span
  ><span>往到子所</span>
  <span>方便附近</span
  ><span>语令勤作</span
  ><span>既益汝价</span
  ><span>并涂足油</span>
  <span>饮食充足</span
  ><span>荐席厚暖</span
  ><span>如是苦言</span
  ><span>汝当勤作</span>
  <span>又以软语</span
  ><span>若如我子</span>
  <span>长者有智</span
  ><span>渐令入出</span
  ><span>经二十年</span
  ><span>执作家事</span>
  <span>示其金银</span
  ><span>真珠玻璃</span
  ><span>诸物出入</span
  ><span>皆使令知</span>
  <span>犹处门外</span
  ><span>止宿草庵</span
  ><span>自念贫事</span
  ><span>我无此物</span>
  <span>父知子心</span
  ><span>渐已广大</span
  ><span>欲与财物</span
  ><span>即聚亲族</span>
  <span>国王大臣</span
  ><span>刹利居士</span
  ><span>于此大众</span
  ><span>说是我子</span>
  <span>舍我他行</span
  ><span>经五十岁</span
  ><span>自见子来</span
  ><span>已二十年</span>
  <span>昔于某城</span
  ><span>而失是子</span
  ><span>周行求索</span
  ><span>遂来至此</span>
  <span>凡我所有</span
  ><span>舍宅人民</span
  ><span>悉以付之</span
  ><span>恣其所用</span>
  <span>子念昔贫</span
  ><span>志意下劣</span
  ><span>今于父所</span
  ><span>大获珍宝</span>
  <span>并及舍宅</span
  ><span>一切财物</span
  ><span>甚大欢喜</span
  ><span>得未曾有</span>
  <span>佛亦如是</span
  ><span>知我乐小</span
  ><span>未曾说言</span
  ><span>汝等作佛</span>
  <span>而说我等</span
  ><span>得诸无漏</span
  ><span>成就小乘</span
  ><span>声闻弟子</span>
  <span>佛敕我等</span
  ><span>说最上道</span
  ><span>修习此者</span
  ><span>当得成佛</span>
  <span>我承佛教</span
  ><span>为大菩萨</span
  ><span>以诸因缘</span
  ><span>种种譬喻</span>
  <span>若干言辞</span
  ><span>说无上道</span
  ><span>诸佛子等</span
  ><span>从我闻法</span>
  <span>日夜思惟</span
  ><span>精勤修习</span
  ><span>是时诸佛</span
  ><span>即授其记</span>
  <span>汝于来世</span
  ><span>当得作佛</span
  ><span>一切诸佛</span
  ><span>秘藏之法</span>
  <span>但为菩萨</span
  ><span>演其实事</span
  ><span>而不为我</span
  ><span>说斯真要</span>
  <span>如彼穷子</span
  ><span>得近其父</span
  ><span>虽知诸物</span
  ><span>心不希取</span>
  <span>我等虽说</span
  ><span>佛法宝藏</span
  ><span>自无志愿</span
  ><span>亦复如是</span>
  <span>我等内灭</span
  ><span>自谓为足</span
  ><span>唯了此事</span
  ><span>更无余事</span>
  <span>我等若闻</span
  ><span>净佛国土</span
  ><span>教化众生</span
  ><span>都无欣乐</span>
  <span>所以者何</span
  ><span>一切诸法</span
  ><span>皆悉空寂</span
  ><span>无生无灭</span>
  <span>无大无小</span
  ><span>无漏无为</span
  ><span>如是思惟</span
  ><span>不生喜乐</span>
  <span>我等长夜</span
  ><span>于佛智慧</span
  ><span>无贪无着</span
  ><span>无复志愿</span>
  <span>而自于法</span
  ><span>谓是究竟</span
  ><span>我等长夜</span
  ><span>修习空法</span>
  <span>得脱三界</span
  ><span>苦恼之患</span
  ><span>住最后身</span
  ><span>有余涅槃</span>
  <span>佛所教化</span
  ><span>得道不虚</span
  ><span>则为已得</span
  ><span>报佛之恩</span>
  <span>我等虽为</span
  ><span>诸佛子等</span
  ><span>说菩萨法</span
  ><span>以求佛道</span>
  <span>而于是法</span
  ><span>永无愿乐</span
  ><span>导师见舍</span
  ><span>观我心故</span>
  <span>初不劝进</span
  ><span>说有实利</span>
  <span>如富长者</span
  ><span>知子志劣</span
  ><span>以方便力</span
  ><span>柔伏其心</span>
  <span>然后乃付</span
  ><span>一切财物</span
  ><span>佛亦如是</span
  ><span>现希有事</span>
  <span>知乐小者</span
  ><span>以方便力</span
  ><span>调伏其心</span
  ><span>乃教大智</span>
  <span>我等今日</span
  ><span>得未曾有</span
  ><span>非先所望</span
  ><span>而今自得</span>
  <span>如彼穷子</span
  ><span>得无量宝</span
  ><span>世尊我今</span
  ><span>得道得果</span>
  <span>于无漏法</span
  ><span>得清净眼</span
  ><span>我等长夜</span
  ><span>持佛净戒</span>
  <span>始于今日</span
  ><span>得其果报</span
  ><span>法王法中</span
  ><span>久修梵行</span>
  <span>今得无漏</span
  ><span>无上大果</span
  ><span>我等今者</span
  ><span>真是声闻</span>
  <span>以佛道声</span
  ><span>令一切闻</span
  ><span>我等今者</span
  ><span>真阿罗汉</span>
  <span>于诸世间</span
  ><span>天人魔梵</span
  ><span>普于其中</span
  ><span>应受供养</span>
  <span>世尊大恩</span
  ><span>以希有事</span
  ><span>怜愍教化</span
  ><span>利益我等</span>
  <span>无量亿劫</span
  ><span>谁能报者</span
  ><span>手足供给</span
  ><span>头顶礼敬</span>
  <span>一切供养</span
  ><span>皆不能报</span
  ><span>若以顶戴</span
  ><span>两肩荷负</span>
  <span>于恒沙劫</span
  ><span>尽心恭敬</span
  ><span>又以美膳</span
  ><span>无量宝衣</span>
  <span>及诸卧具</span
  ><span>种种汤药</span
  ><span>牛头栴檀</span
  ><span>及诸珍宝</span>
  <span>以起塔庙</span
  ><span>宝衣布地</span
  ><span>如斯等事</span
  ><span>以用供养</span>
  <span>于恒沙劫</span
  ><span>亦不能报</span>
  <span>诸佛希有</span
  ><span>无量无边</span
  ><span>不可思议</span
  ><span>大神通力</span>
  <span>无漏无为</span
  ><span>诸法之王</span
  ><span>能为下劣</span
  ><span>忍于斯事</span>
  <span>取相凡夫</span
  ><span>随宜为说</span>
  <span>诸佛于法</span
  ><span>得最自在</span
  ><span>知诸众生</span
  ><span>种种欲乐</span>
  <span>及其志力</span
  ><span>随所堪任</span
  ><span>以无量喻</span
  ><span>而为说法</span>
  <span>随诸众生</span
  ><span>宿世善根</span
  ><span>又知成熟</span
  ><span>未成熟者</span>
  <span>种种筹量</span
  ><span>分别知已</span
  ><span>于一乘道</span
  ><span>随宜说三</span>
</div>
