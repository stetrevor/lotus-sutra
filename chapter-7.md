<div class="menu"><a href="/lotus-sutra/#/table-of-contents">目录</a></div>
<hgroup>
  <h2>卷第三</h2>
  <h1>化城喻品第七</h1>
</hgroup>
<p>
  佛告诸比丘，乃往过去无量无边不可思议阿僧祇劫，尔时有佛，名大通智胜如来、应供、正遍知、明行足、善逝世间解、无上士、调御丈夫、天人师、佛、世尊，其国名好城，劫名大相。诸比丘！彼佛灭度已来，甚大久远
  。譬如三千大千世界所有地种，假使有人磨以为墨，过于东方千国土，乃下一点，大如微尘；又过千国土，复下一点；如是展转尽地种墨，于汝等意云何，是诸国土，若算师，若算师弟子，能得边际，知其数不？不也，世尊！诸比丘，是人所经国土，若点不点，尽抹为尘，一尘一劫，彼佛灭度已来，复过是数无量无边百千万亿阿僧祇劫，我以如来知见力故，观彼久远，犹若今日。尔时，世尊欲重宣此义，而说偈言：
</p>
<div class="commentary">
  <span class="commentary__sentence">我念过去世</span
  ><span class="commentary__sentence">无量无边劫</span
  ><span class="commentary__sentence">有佛两足尊</span
  ><span class="commentary__sentence">名大通智胜</span>
  <span class="commentary__sentence">如人以力磨</span
  ><span class="commentary__sentence">三千大千土</span
  ><span class="commentary__sentence">尽此诸地种</span
  ><span class="commentary__sentence">皆悉以为墨</span>
  <span class="commentary__sentence">过于千国土</span
  ><span class="commentary__sentence">乃下一尘点</span
  ><span class="commentary__sentence">如是展转点</span
  ><span class="commentary__sentence">尽此诸尘墨</span>
  <span class="commentary__sentence">如是诸国土</span
  ><span class="commentary__sentence">点与不点等</span
  ><span class="commentary__sentence">复尽抹为尘</span
  ><span class="commentary__sentence">一尘为一劫</span>
  <span class="commentary__sentence">此诸微尘数</span
  ><span class="commentary__sentence">其劫复过是</span
  ><span class="commentary__sentence">彼佛灭度来</span
  ><span class="commentary__sentence">如是无量劫</span>
  <span class="commentary__sentence">如来无碍智</span
  ><span class="commentary__sentence">知彼佛灭度</span
  ><span class="commentary__sentence">及声闻菩萨</span
  ><span class="commentary__sentence">如见今灭度</span>
  <span class="commentary__sentence">诸比丘当知</span
  ><span class="commentary__sentence">佛智净微妙</span
  ><span class="commentary__sentence">无漏无所碍</span
  ><span class="commentary__sentence">通达无量劫</span>
</div>
<p>
  佛告诸比丘：大通智胜佛，寿五百四十万亿那由他劫。其佛本坐道场，破魔军已，垂得阿耨多罗三藐三菩提，而诸佛法不现在前。如是一小劫，乃至十小劫，结跏趺坐，身心不动，而诸佛法犹不在前。尔时忉利诸天，先为彼佛，于菩提树下敷师子座，高一由旬，佛于此座，当得阿耨多罗三藐三菩提，适坐此座，时诸梵天王，雨众天华，面百由旬，香风时来，吹去萎华，更雨新者，如是不绝，满十小劫，供养于佛，乃至灭度，常雨此华。四王诸天，为供养佛，常击天鼓，其余诸天，作天伎乐，满十小劫，至于灭度，亦复如是。
</p>
<p>
  诸比丘，大通智胜佛过十小劫，诸佛之法，乃现在前，成阿耨多罗三藐三菩提。其佛未出家时，有十六子，其第一者，名日智积。诸子各有种种珍异玩好之具，闻父得成阿耨多罗三藐三菩提，皆舍所珍，往诣佛所，诸母涕泣而随送之。其祖转轮圣王，与一百大臣，及余百千万亿人民，皆共围绕，随至道场。咸欲亲近大通智圣如来，供养恭敬，尊重赞叹。到已，头面礼足，绕佛毕已，一心合掌，瞻仰世尊，以偈颂曰：
</p>
<div class="commentary">
  <span class="commentary__sentence">大威德世尊</span
  ><span class="commentary__sentence">为度众生故</span
  ><span class="commentary__sentence">于无量亿岁</span
  ><span class="commentary__sentence">尔乃得成佛</span>
  <span class="commentary__sentence">诸愿已具足</span
  ><span class="commentary__sentence">善哉吉无上</span>
  <span class="commentary__sentence">世尊甚希有</span
  ><span class="commentary__sentence">一坐十小劫</span
  ><span class="commentary__sentence">身体及手足</span
  ><span class="commentary__sentence">静然安不动</span>
  <span class="commentary__sentence">其心常澹泊</span
  ><span class="commentary__sentence">未曾有散乱</span
  ><span class="commentary__sentence">究竟永寂灭</span
  ><span class="commentary__sentence">安住无漏法</span>
  <span class="commentary__sentence">今者见世尊</span
  ><span class="commentary__sentence">安隐成佛道</span
  ><span class="commentary__sentence">我等得善利</span
  ><span class="commentary__sentence">称庆大欢喜</span>
  <span class="commentary__sentence">众生常苦恼</span
  ><span class="commentary__sentence">盲瞑无导师</span
  ><span class="commentary__sentence">不识苦尽道</span
  ><span class="commentary__sentence">不知求解脱</span>
  <span class="commentary__sentence">长夜增恶趣</span
  ><span class="commentary__sentence">减损诸天众</span
  ><span class="commentary__sentence">从冥入于冥</span
  ><span class="commentary__sentence">永不闻佛名</span>
  <span class="commentary__sentence">今佛得最上</span
  ><span class="commentary__sentence">安隐无漏道</span
  ><span class="commentary__sentence">我等及天人</span
  ><span class="commentary__sentence">为得最大利</span>
  <span class="commentary__sentence">是故咸稽首</span
  ><span class="commentary__sentence">归命无上尊</span>
</div>
<p>
  尔时，十六王子偈赞佛已，劝请世尊转于法轮，咸作是言：世尊说法，多所安隐，怜愍饶益诸天人民。重说偈言：
</p>
<div class="commentary">
  <span class="commentary__sentence">世雄无等伦</span
  ><span class="commentary__sentence">百福自庄严</span
  ><span class="commentary__sentence">得无上智慧</span
  ><span class="commentary__sentence">愿为世间说</span>
  <span class="commentary__sentence">度脱于我等</span
  ><span class="commentary__sentence">及诸众生类</span
  ><span class="commentary__sentence">为分别显示</span
  ><span class="commentary__sentence">令得是智慧</span>
  <span class="commentary__sentence">若我等得佛</span
  ><span class="commentary__sentence">众生亦复然</span
  ><span class="commentary__sentence">世尊知众生</span
  ><span class="commentary__sentence">深心之所念</span>
  <span class="commentary__sentence">亦知所行道</span
  ><span class="commentary__sentence">又知智慧力</span
  ><span class="commentary__sentence">欲乐及修福</span
  ><span class="commentary__sentence">宿命所行业</span>
  <span class="commentary__sentence">世尊悉知已</span
  ><span class="commentary__sentence">当转无上轮</span>
</div>
<p>
  佛告诸比丘：大通智胜佛得阿耨多罗三藐三菩提时，十方各五百万亿诸佛世界，六种震动，其国中间幽冥之处，日月威光所不能照，而皆大明。其中众生，各得相见，咸作是言：此中云何忽生众生？又其国界，诸天宫殿，乃至梵宫，六种震动，大光普照，遍满世界，胜诸天光。尔时，东方五百万亿诸国土中，梵天宫殿，光明照曜，倍于常明。诸梵天王各作是念：今者宫殿光明，昔所未有；以何因缘，而现此相？是时诸梵天王，即各相诣，共议此事；时彼众中，有一大梵天王，名救一切，为诸梵众而说偈言：
</p>
<div class="commentary">
  <span class="commentary__sentence">我等诸宫殿</span
  ><span class="commentary__sentence">光明昔未有</span
  ><span class="commentary__sentence">此是何因缘</span
  ><span class="commentary__sentence">宜各共求之</span>
  <span class="commentary__sentence">为大德天生</span
  ><span class="commentary__sentence">为佛出世间</span
  ><span class="commentary__sentence">而此大光明</span
  ><span class="commentary__sentence">遍照于十方</span>
</div>
<p>
  尔时，五百万亿国土诸梵天王，与宫殿俱，各以衣裓盛诸天华，共诣西方，推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子，请佛转法轮。即时，诸梵天王头面礼佛，绕百千匝，即以天华而散佛上。其所散华，如须弥山，并以供养佛菩提树，其菩提树，高十由旬。华供养已，各以宫殿，奉上彼佛，而作是言：惟见哀愍，饶益我等，所献宫殿，愿垂纳处。时诸梵天王，即于佛前，一心同声，以偈颂曰：
</p>
<div class="commentary">
  <span class="commentary__sentence">世尊甚希有</span
  ><span class="commentary__sentence">难可得值遇</span
  ><span class="commentary__sentence">具无量功德</span
  ><span class="commentary__sentence">能救护一切</span>
  <span class="commentary__sentence">天人之大师</span
  ><span class="commentary__sentence">哀愍于世间</span
  ><span class="commentary__sentence">十方诸众生</span
  ><span class="commentary__sentence">普皆蒙饶益</span>
  <span class="commentary__sentence">我等所从来</span
  ><span class="commentary__sentence">五百万亿国</span
  ><span class="commentary__sentence">舍深禅定乐</span
  ><span class="commentary__sentence">为供养佛故</span>
  <span class="commentary__sentence">我等先世福</span
  ><span class="commentary__sentence">宫殿甚严饰</span
  ><span class="commentary__sentence">今以奉世尊</span
  ><span class="commentary__sentence">惟愿哀纳受</span>
</div>
<p>
  尔时，诸梵天王偈赞佛已，各作是言：惟愿世尊转于法轮，度脱众生，开涅槃道。时诸梵天王，一心同声，而说偈言：
</p>
<div class="commentary">
  <span class="commentary__sentence">世雄两足尊</span
  ><span class="commentary__sentence">惟愿演说法</span
  ><span class="commentary__sentence">以大慈悲力</span
  ><span class="commentary__sentence">度苦恼众生</span>
</div>
<p>
  尔时，大通智胜如来默然许之。又诸比丘，东南方五百万亿国土，诸大梵王，各自见宫殿光明照耀，昔所未有；欢喜踊跃，生稀有心。即各相诣，共议此事；时彼众中，有一大梵天王，名曰大悲，为诸梵众而说偈言：
</p>
<div class="commentary">
  <span class="commentary__sentence">是事何因缘</span
  ><span class="commentary__sentence">而现如此相</span
  ><span class="commentary__sentence">我等诸宫殿</span
  ><span class="commentary__sentence">光明昔未有</span>
  <span class="commentary__sentence">为大德天生</span
  ><span class="commentary__sentence">为佛出世间</span
  ><span class="commentary__sentence">未曾见此相</span
  ><span class="commentary__sentence">当共一心求</span>
  <span class="commentary__sentence">过千万亿土</span
  ><span class="commentary__sentence">寻光共推之</span
  ><span class="commentary__sentence">多是佛出世</span
  ><span class="commentary__sentence">度脱苦众生</span>
</div>
<p>
  尔时，五百万亿诸梵天王与宫殿俱，各以衣裓盛诸天华，共诣西北方，推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子，请佛转法轮。时诸梵天王头面礼佛，绕百千匝，即以天华，而散佛上。所散之华，如须弥山，并以供养佛菩提树，华供养已，各以宫殿，奉上彼佛，而作是言：惟见哀愍，饶益我等，所献宫殿，愿垂纳受。尔时，诸梵天王即于佛前，一心同声，以偈颂曰：
</p>
<div class="commentary">
  <span class="commentary__sentence">圣主天中王</span
  ><span class="commentary__sentence">迦陵频伽声</span
  ><span class="commentary__sentence">哀愍众生者</span
  ><span class="commentary__sentence">我等今敬礼</span>
  <span class="commentary__sentence">世尊甚希有</span
  ><span class="commentary__sentence">久远乃一现</span
  ><span class="commentary__sentence">一百八十劫</span
  ><span class="commentary__sentence">空过无有佛</span>
  <span class="commentary__sentence">三恶道充满</span
  ><span class="commentary__sentence">诸天众减少</span>
  <span class="commentary__sentence">今佛出于世</span
  ><span class="commentary__sentence">为众生作眼</span
  ><span class="commentary__sentence">世间所归趣</span
  ><span class="commentary__sentence">救护于一切</span>
  <span class="commentary__sentence">为众生之父</span
  ><span class="commentary__sentence">哀愍饶益者</span
  ><span class="commentary__sentence">我等宿福庆</span
  ><span class="commentary__sentence">今得值世尊</span>
</div>
<p>
  尔时，诸梵天王偈赞佛已，各作是言：惟愿世尊哀愍一切，转于法轮，度脱众生。时诸梵天王，一心同声，而说偈言：
</p>
<div class="commentary">
  <span class="commentary__sentence">大圣转法轮</span
  ><span class="commentary__sentence">显示诸法相</span
  ><span class="commentary__sentence">度苦恼众生</span
  ><span class="commentary__sentence">令得大欢喜</span>
  <span class="commentary__sentence">众生闻此法</span
  ><span class="commentary__sentence">得道若生天</span
  ><span class="commentary__sentence">诸恶道减少</span
  ><span class="commentary__sentence">忍善者增益</span>
</div>
<p>
  尔时，大通智胜如来默然许之。又诸比丘，南方五百万亿国土，诸大梵王，各自见宫殿光明照曜，昔所未有；欢喜踊跃，生希有心。即各相诣，共议此事；以何因缘，我等宫殿，有此光曜？而彼众中，有一大梵天王，名曰妙法，为诸梵众而说偈言：
</p>
<div class="commentary">
  <span class="commentary__sentence">我等诸宫殿</span
  ><span class="commentary__sentence">光明甚威曜</span
  ><span class="commentary__sentence">此非无因缘</span
  ><span class="commentary__sentence">是相宜求之</span>
  <span class="commentary__sentence">过于百千劫</span
  ><span class="commentary__sentence">未曾见是相</span
  ><span class="commentary__sentence">为大德天生</span
  ><span class="commentary__sentence">为佛出世间</span>
</div>
<p>
  尔时，五百万亿诸梵天王，与宫殿俱，各以衣裓盛诸天华，共诣北方，推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子请佛转法轮。时诸梵天王头面礼佛，绕百千匝，即以天华而散佛上。所散之华，如须弥山，并以供养佛菩提树。华供养已，各以宫殿，奉上彼佛，而作是言：惟见哀愍，饶益我等，所献宫殿，愿垂纳受。尔时，诸梵天王即于佛前，一心同声，以偈颂曰：
</p>
<div class="commentary">
  <span class="commentary__sentence">世尊甚难见</span
  ><span class="commentary__sentence">破诸烦恼者</span
  ><span class="commentary__sentence">过百三十劫</span
  ><span class="commentary__sentence">今乃得一见</span>
  <span class="commentary__sentence">诸饥渴众生</span
  ><span class="commentary__sentence">以法雨充满</span
  ><span class="commentary__sentence">昔所未曾睹</span
  ><span class="commentary__sentence">无量智慧者</span>
  <span class="commentary__sentence">如优昙钵华</span
  ><span class="commentary__sentence">今日乃值遇</span>
  <span class="commentary__sentence">我等诸宫殿</span
  ><span class="commentary__sentence">蒙光故严饰</span
  ><span class="commentary__sentence">世尊大慈愍</span
  ><span class="commentary__sentence">惟愿垂纳受</span>
</div>
<p>
  尔时，诸梵天王偈赞佛已，各作是言：惟愿世尊转于法轮，令一切世间、诸天、魔、梵、沙门、婆罗门，皆获安隐，而得度脱。时诸梵天王，一心同声，以偈颂曰：
</p>
<div class="commentary">
  <span class="commentary__sentence">惟愿天人尊</span
  ><span class="commentary__sentence">转无上法轮</span
  ><span class="commentary__sentence">击于大法鼓</span
  ><span class="commentary__sentence">而吹大法螺</span>
  <span class="commentary__sentence">普雨大法雨</span
  ><span class="commentary__sentence">度无量众生</span
  ><span class="commentary__sentence">我等咸归请</span
  ><span class="commentary__sentence">当演深远音</span>
</div>
<p>
  尔时，大通智胜如来默然许之。西南方，乃至下方，亦复如是。尔时，上方五百万亿国土，诸大梵王，皆悉自睹所止宫殿，光明威曜，昔所未有；欢喜踊跃，生希有心。即各相诣，共议此事；以何因缘，我等宫殿，有斯光明？时彼众中，有一大梵天王，名曰尸弃，为诸梵众而说偈言：
</p>
<div class="commentary">
  <span class="commentary__sentence">今以何因缘</span
  ><span class="commentary__sentence">我等诸宫殿</span
  ><span class="commentary__sentence">威德光明曜</span
  ><span class="commentary__sentence">严饰未曾有</span>
  <span class="commentary__sentence">如是之妙相</span
  ><span class="commentary__sentence">昔所未闻见</span
  ><span class="commentary__sentence">为大德天生</span
  ><span class="commentary__sentence">为佛出世间</span>
</div>
<p>
  尔时，五百万亿诸梵天王，与宫殿俱，各以衣裓盛诸天华，共诣下方，推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子请佛转法轮。时诸梵天王头面礼佛，绕百千匝，即以天华而散佛上。所散之华，如须
  弥山，并以供养佛菩提树。华供养已，各以宫殿，奉上彼佛，而作是言：惟见哀愍，饶益我等，所献宫殿，愿垂纳处。时诸梵天王即于佛前，一心同声，以偈颂曰：
</p>
<div class="commentary">
  <span class="commentary__sentence">善哉见诸佛</span
  ><span class="commentary__sentence">救世之圣尊</span
  ><span class="commentary__sentence">能于三界狱</span
  ><span class="commentary__sentence">勉出诸众生</span>
  <span class="commentary__sentence">普智天人尊</span
  ><span class="commentary__sentence">哀愍群萌类</span
  ><span class="commentary__sentence">能开甘露门</span
  ><span class="commentary__sentence">广度于一切</span>
  <span class="commentary__sentence">于昔无量劫</span
  ><span class="commentary__sentence">空过无有佛</span
  ><span class="commentary__sentence">世尊未出时</span
  ><span class="commentary__sentence">十方常闇冥</span>
  <span class="commentary__sentence">三恶道增长</span
  ><span class="commentary__sentence">阿修罗亦盛</span
  ><span class="commentary__sentence">诸天众减少</span
  ><span class="commentary__sentence">死多堕恶道</span>
  <span class="commentary__sentence">不从佛闻法</span
  ><span class="commentary__sentence">常行不善事</span
  ><span class="commentary__sentence">色力及智慧</span
  ><span class="commentary__sentence">斯等皆减少</span>
  <span class="commentary__sentence">罪业因缘故</span
  ><span class="commentary__sentence">失乐及乐想</span
  ><span class="commentary__sentence">住于邪见法</span
  ><span class="commentary__sentence">不识善仪则</span>
  <span class="commentary__sentence">不蒙佛所化</span
  ><span class="commentary__sentence">常堕于恶道</span>
  <span class="commentary__sentence">佛为世间眼</span
  ><span class="commentary__sentence">久远时乃出</span
  ><span class="commentary__sentence">哀愍诸众生</span
  ><span class="commentary__sentence">故现于世间</span>
  <span class="commentary__sentence">超出成正觉</span
  ><span class="commentary__sentence">我等甚欣庆</span
  ><span class="commentary__sentence">及余一切众</span
  ><span class="commentary__sentence">喜叹未曾有</span>
  <span class="commentary__sentence">我等诸宫殿</span
  ><span class="commentary__sentence">蒙光故严饰</span
  ><span class="commentary__sentence">今以奉世尊</span
  ><span class="commentary__sentence">惟垂哀纳受</span>
  <span class="commentary__sentence">愿以此功德</span
  ><span class="commentary__sentence">普及于一切</span
  ><span class="commentary__sentence">我等与众生</span
  ><span class="commentary__sentence">皆共成佛道</span>
</div>
<p>
  尔时，五百万亿诸梵天王，偈赞佛已，各白佛言：惟愿世尊转于法轮，多所安隐，多所度脱。时诸梵天王，而说偈言：
</p>
<div class="commentary">
  <span class="commentary__sentence">世尊转法轮</span
  ><span class="commentary__sentence">击甘露法鼓</span
  ><span class="commentary__sentence">度苦恼众生</span
  ><span class="commentary__sentence">开示涅槃道</span>
  <span class="commentary__sentence">惟愿受我请</span
  ><span class="commentary__sentence">以大微妙音</span
  ><span class="commentary__sentence">哀愍而敷演</span
  ><span class="commentary__sentence">无量劫集法</span>
</div>
<p>
  尔时大通智胜如来，受十方诸梵天王及十六王子请。即时三转十二行法轮，若沙门、婆罗门，若天、魔、梵，及余世间所不能转，谓是苦，是苦集，是苦灭，是苦灭道。及广说十二因缘法，无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死忧悲苦恼。无明灭则行灭，行灭则识灭，识灭则名色灭，名色灭则六入灭，六入灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老死忧悲苦恼灭。佛于天人大众之中，说是法时，六百万亿那由他人，以不受一切法故，而于诸漏，心得解脱，皆得深妙禅定、三明六通，具八解脱，第二、第三、第四说法时，千万亿恒河沙那由他等众生，亦以不受一切法故，而于诸漏，心得解脱。从是已后，诸声闻众无量无边，不可称数。
</p>
<p>
  尔时，十六王子皆以童子出家，而为沙弥，诸根通利，智慧明了，已曾供养百千万亿诸佛，净修梵行，求阿耨多罗三藐三菩提。俱白佛言：世尊！是诸无量千万亿大德声闻，皆已成就。世尊！亦当为我等说阿耨多罗三藐三菩提法，我等闻已，皆共修学。世尊！我等志愿，如来知见，深心所念，佛自证知。
</p>
<p>
  尔时，转轮圣王所将众中八万亿人，见十六王子出家，亦求出家，王即听许。尔时，彼佛受沙弥请，过二万劫已，乃于四众之中，说是大乘经，名妙法莲华，教菩萨法，佛所护念。说是经已，十六沙弥为阿耨多罗三藐三菩提故，皆共受持，讽诵通利。说是经时，十六菩萨沙弥皆悉信受；声闻众中，亦有信解，其余众生，千万亿种，皆生疑惑。佛说是经，于八千劫，未曾休废。说是经已，即入静室，住于禅定八万四千劫。是时十六菩萨沙弥知佛入室，寂然禅定，各升法座，亦于八万四千劫，为四部众广说分别妙法华经，一一皆度六百万亿那由他恒河沙等众生，示教利喜，令发阿耨多罗三藐三菩提心。
</p>
<p>
  大通智胜佛过八万四千劫已，从三昧起，往诣法座，安详而坐，普告大众，是十六菩萨沙弥甚为希有，诸根通利，智慧明了，已曾供养无量千万亿数诸佛；于诸佛所，常修梵行，受持佛智，开示众生，令入其中。汝等皆当数数亲近而供养之，所以者何？若声闻、辟支佛，及诸菩萨，能信是十六菩萨所说经法，受持不毁者，是人皆当得阿耨多罗三藐三菩提如来之慧。佛告诸比丘，是十六菩萨常乐说是妙法莲华经，一一菩萨所化六百万亿那由它恒河沙等众生，世世所生，与菩萨俱，从其闻法，悉皆信解；以此因缘，得值四万亿诸佛世尊，于今不尽。
</p>
<p>
  诸比丘，我今语汝，彼佛弟子十六沙弥，今皆得阿耨多罗三藐三菩提，于十方国土，现在说法，有无量百千万亿菩萨、声闻，以为眷属。其二沙弥，东方作佛，一名阿閦，在欢喜国，二名须弥顶；东南方二佛，一名师子音，二名师子相；南方二佛，一名虚空住，二名常灭；西南方二佛，一名帝相，二名梵相；西方二佛，一名阿弥陀，二名度一切世间苦恼；西北方二佛，一名多摩罗跋栴檀香神通，二名须弥相；北方二佛，一名云自在，二名云自在王；东北方佛，名坏一切世间怖畏；第十六，我释迦牟尼佛，于娑婆国土，成阿耨多罗三藐三菩提。
</p>
<p>
  诸比丘，我等为沙弥时，各各教化无量百千万亿恒河沙等众生，从我闻法，为阿耨多罗三藐三菩提。此诸众生，于今有住声闻地者，我常教化阿耨多罗三藐三菩提；是诸人等，应以是法，渐入佛道。所以者何？如来智慧，难信难解。尔时所化无量恒河沙等众生者，汝等诸比丘，及我灭度后未来世中声闻弟子是也。我灭度后，复有弟子，不闻是经，不知不觉菩萨所行，自于所得功德，生灭度想，当入涅槃。我于余国作佛，更有异名，是人虽生灭度之想，入于涅槃，而于彼土，求佛智慧，得闻是经，唯以佛乘而得灭度，更无余乘，除诸如来方便说法。诸比丘，若如来自知涅槃时到，众又清净，信解坚固，了达空法，深入禅定，便集诸菩萨及声闻众，为说是经；世间无有二乘而得灭度，惟一佛乘得灭度耳。
</p>
<p>
  比丘当知，如来方便，深入众生之性，知其志乐小法，深着五欲，为是等故，说于涅槃，是人若闻，则便信受。譬如五百由旬险难恶道，旷绝无人怖畏之处，若有多众，欲过此道至珍宝处。有一导师，聪慧明达，善知险道通塞之相，将导众人，欲过此难。所将人众，中路懈退，白导师言：我等疲极，而复怖畏，不能复进，前路犹远，今欲退还。导师多诸方便，而作是念：此等可愍，云何舍大珍宝而欲退还？作是念已，以方便力，于险道中，过三百由旬，化作一城，告众人言：汝等勿怖，莫得退还！今此大城，可于中止，随意所作，若入是城，快得安隐；若能前至宝所，亦可得去。是时，疲极之众，心大欢喜，叹未曾有，我等今者，免斯恶道，快得安隐；于是众人前入化城，生已度想，生安隐想。
</p>
<p>
  尔时，导师知此人众既得止息，无复疲倦，即灭化城，语众人言：汝等去来，宝处在近，向者大城，我所化作，为止息耳。诸比丘，如来亦复如是，今为汝等作大导师，知诸生死烦恼恶道，险难长远，应去应度。若众生但闻一佛乘者，则不欲见佛，不欲亲近，便作是念，佛道长远，久受勤苦，乃可得成。佛知是心怯弱下劣，以方便力，而于中道为止息故，说二涅槃。若众生住于二地，如来尔时即便为说，汝等所作未办，汝所住地，近于佛慧，当观察筹量，所得涅槃，非真实也；但是如来方便之力，于一佛乘，分别说三。如彼导师，为止息故，化作大城；既知息已，而告之言：宝处在近，此城非实，我化作耳。尔时，世尊欲重宣此义，而说偈言：
</p>
<div class="commentary">
  <span class="commentary__sentence">大通智胜佛</span
  ><span class="commentary__sentence">十劫坐道场</span
  ><span class="commentary__sentence">佛法不现前</span
  ><span class="commentary__sentence">不得成佛道</span>
  <span class="commentary__sentence">诸天神龙王</span
  ><span class="commentary__sentence">阿修罗众等</span
  ><span class="commentary__sentence">常雨于天华</span
  ><span class="commentary__sentence">以供养彼佛</span>
  <span class="commentary__sentence">诸天击天鼓</span
  ><span class="commentary__sentence">并作众伎乐</span
  ><span class="commentary__sentence">香风吹萎华</span
  ><span class="commentary__sentence">更雨新好者</span>
  <span class="commentary__sentence">过十小劫已</span
  ><span class="commentary__sentence">乃得成佛道</span
  ><span class="commentary__sentence">诸天及世人</span
  ><span class="commentary__sentence">心皆怀踊跃</span>
  <span class="commentary__sentence">彼佛十六子</span
  ><span class="commentary__sentence">皆与其眷属</span
  ><span class="commentary__sentence">千万亿围绕</span
  ><span class="commentary__sentence">俱行至佛所</span>
  <span class="commentary__sentence">头面礼佛足</span
  ><span class="commentary__sentence">而请转法轮</span
  ><span class="commentary__sentence">圣师子法雨</span
  ><span class="commentary__sentence">充我及一切</span>
  <span class="commentary__sentence">世尊甚难值</span
  ><span class="commentary__sentence">久远时一现</span
  ><span class="commentary__sentence">为觉悟群生</span
  ><span class="commentary__sentence">震动于一切</span>
  <span class="commentary__sentence">东方诸世界</span
  ><span class="commentary__sentence">五百万亿国</span
  ><span class="commentary__sentence">梵宫殿光曜</span
  ><span class="commentary__sentence">昔所未曾有</span>
  <span class="commentary__sentence">诸梵见此相</span
  ><span class="commentary__sentence">寻来至佛所</span
  ><span class="commentary__sentence">散华以供养</span
  ><span class="commentary__sentence">并奉上宫殿</span>
  <span class="commentary__sentence">请佛转法轮</span
  ><span class="commentary__sentence">以偈而赞叹</span
  ><span class="commentary__sentence">佛知时未至</span
  ><span class="commentary__sentence">受请默然坐</span>
  <span class="commentary__sentence">三方及四维</span
  ><span class="commentary__sentence">上下亦复尔</span
  ><span class="commentary__sentence">散华奉宫殿</span
  ><span class="commentary__sentence">请佛转法轮</span>
  <span class="commentary__sentence">世尊甚难值</span
  ><span class="commentary__sentence">愿以本慈悲</span
  ><span class="commentary__sentence">广开甘露门</span
  ><span class="commentary__sentence">转无上法轮</span>
  <span class="commentary__sentence">无量慧世尊</span
  ><span class="commentary__sentence">受彼众人请</span
  ><span class="commentary__sentence">为宣种种法</span
  ><span class="commentary__sentence">四谛十二缘</span>
  <span class="commentary__sentence">无明至老死</span
  ><span class="commentary__sentence">皆从生缘有</span
  ><span class="commentary__sentence">如是众过患</span
  ><span class="commentary__sentence">汝等应当知</span>
  <span class="commentary__sentence">宣畅是法时</span
  ><span class="commentary__sentence">六百万亿垓</span
  ><span class="commentary__sentence">得尽诸苦际</span
  ><span class="commentary__sentence">皆成阿罗汉</span>
  <span class="commentary__sentence">第二说法时</span
  ><span class="commentary__sentence">千万恒沙众</span
  ><span class="commentary__sentence">于诸法不受</span
  ><span class="commentary__sentence">亦得阿罗汉</span>
  <span class="commentary__sentence">从是后得道</span
  ><span class="commentary__sentence">其数无有量</span
  ><span class="commentary__sentence">万亿劫算数</span
  ><span class="commentary__sentence">不能得其边</span>
  <span class="commentary__sentence">时十六王子</span
  ><span class="commentary__sentence">出家作沙弥</span
  ><span class="commentary__sentence">皆共请彼佛</span
  ><span class="commentary__sentence">演说大乘法</span>
  <span class="commentary__sentence">我等及营从</span
  ><span class="commentary__sentence">皆当成佛道</span
  ><span class="commentary__sentence">愿得如世尊</span
  ><span class="commentary__sentence">慧眼第一净</span>
  <span class="commentary__sentence">佛知童子心</span
  ><span class="commentary__sentence">宿世之所行</span
  ><span class="commentary__sentence">以无量因缘</span
  ><span class="commentary__sentence">种种诸譬喻</span>
  <span class="commentary__sentence">说六波罗蜜</span
  ><span class="commentary__sentence">及诸神通事</span
  ><span class="commentary__sentence">分别真实法</span
  ><span class="commentary__sentence">菩萨所行道</span>
  <span class="commentary__sentence">说是法华经</span
  ><span class="commentary__sentence">如恒河沙偈</span>
  <span class="commentary__sentence">彼佛说经已</span
  ><span class="commentary__sentence">静室入禅定</span
  ><span class="commentary__sentence">一心一处坐</span
  ><span class="commentary__sentence">八万四千劫</span>
  <span class="commentary__sentence">是诸沙弥等</span
  ><span class="commentary__sentence">知佛禅未出</span
  ><span class="commentary__sentence">为无量亿众</span
  ><span class="commentary__sentence">说佛无上慧</span>
  <span class="commentary__sentence">各各坐法座</span
  ><span class="commentary__sentence">说是大乘经</span
  ><span class="commentary__sentence">于佛宴寂后</span
  ><span class="commentary__sentence">宣扬助法化</span>
  <span class="commentary__sentence">一一沙弥等</span
  ><span class="commentary__sentence">所度诸众生</span
  ><span class="commentary__sentence">有六百万亿</span
  ><span class="commentary__sentence">恒河沙等众</span>
  <span class="commentary__sentence">彼佛灭度后</span
  ><span class="commentary__sentence">是诸闻法者</span
  ><span class="commentary__sentence">在在诸佛土</span
  ><span class="commentary__sentence">常与师俱生</span>
  <span class="commentary__sentence">是十六沙弥</span
  ><span class="commentary__sentence">具足行佛道</span
  ><span class="commentary__sentence">今现在十方</span
  ><span class="commentary__sentence">各得成正觉</span>
  <span class="commentary__sentence">尔时闻法者</span
  ><span class="commentary__sentence">各在诸佛所</span
  ><span class="commentary__sentence">其有住声闻</span
  ><span class="commentary__sentence">渐教以佛道</span>
  <span class="commentary__sentence">我在十六数</span
  ><span class="commentary__sentence">曾亦为汝说</span
  ><span class="commentary__sentence">是故以方便</span
  ><span class="commentary__sentence">引汝趣佛慧</span>
  <span class="commentary__sentence">以是本因缘</span
  ><span class="commentary__sentence">今说法华经</span
  ><span class="commentary__sentence">令汝入佛道</span
  ><span class="commentary__sentence">慎勿怀惊惧</span>
  <span class="commentary__sentence">譬如险恶道</span
  ><span class="commentary__sentence">迥绝多毒兽</span
  ><span class="commentary__sentence">又复无水草</span
  ><span class="commentary__sentence">人所怖畏处</span>
  <span class="commentary__sentence">无数千万众</span
  ><span class="commentary__sentence">欲过此险道</span
  ><span class="commentary__sentence">其路甚旷远</span
  ><span class="commentary__sentence">经五百由旬</span>
  <span class="commentary__sentence">时有一导师</span
  ><span class="commentary__sentence">强识有智慧</span
  ><span class="commentary__sentence">明了心决定</span
  ><span class="commentary__sentence">在险济众难</span>
  <span class="commentary__sentence">众人皆疲倦</span
  ><span class="commentary__sentence">而白导师言</span
  ><span class="commentary__sentence">我等今顿乏</span
  ><span class="commentary__sentence">于此欲退还</span>
  <span class="commentary__sentence">导师作是念</span
  ><span class="commentary__sentence">此辈甚可愍</span
  ><span class="commentary__sentence">如何欲退还</span
  ><span class="commentary__sentence">而失大珍宝</span>
  <span class="commentary__sentence">寻时思方便</span
  ><span class="commentary__sentence">当设神通力</span
  ><span class="commentary__sentence">化作大城郭</span
  ><span class="commentary__sentence">庄严诸舍宅</span>
  <span class="commentary__sentence">周匝有园林</span
  ><span class="commentary__sentence">渠流及浴池</span
  ><span class="commentary__sentence">重门高楼阁</span
  ><span class="commentary__sentence">男女皆充满</span>
  <span class="commentary__sentence">即作是化已</span
  ><span class="commentary__sentence">慰众言勿惧</span
  ><span class="commentary__sentence">汝等入此城</span
  ><span class="commentary__sentence">各可随所乐</span>
  <span class="commentary__sentence">诸人既入城</span
  ><span class="commentary__sentence">心皆大欢喜</span
  ><span class="commentary__sentence">皆生安隐想</span
  ><span class="commentary__sentence">自谓已得度</span>
  <span class="commentary__sentence">导师知息已</span
  ><span class="commentary__sentence">集众而告言</span
  ><span class="commentary__sentence">汝等当前进</span
  ><span class="commentary__sentence">此是化城耳</span>
  <span class="commentary__sentence">我见汝疲极</span
  ><span class="commentary__sentence">中路欲退还</span
  ><span class="commentary__sentence">故以方便力</span
  ><span class="commentary__sentence">权化作此城</span>
  <span class="commentary__sentence">汝今勤精进</span
  ><span class="commentary__sentence">当共至宝所</span>
  <span class="commentary__sentence">我亦复如是</span
  ><span class="commentary__sentence">为一切导师</span>
  <span class="commentary__sentence">见诸求道者</span
  ><span class="commentary__sentence">中路而懈废</span
  ><span class="commentary__sentence">不能度生死</span
  ><span class="commentary__sentence">烦恼诸险道</span>
  <span class="commentary__sentence">故以方便力</span
  ><span class="commentary__sentence">为息说涅槃</span
  ><span class="commentary__sentence">言汝等苦灭</span
  ><span class="commentary__sentence">所作皆已办</span>
  <span class="commentary__sentence">既知到涅槃</span
  ><span class="commentary__sentence">皆得阿罗汉</span
  ><span class="commentary__sentence">尔乃集大众</span
  ><span class="commentary__sentence">为说真实法</span>
  <span class="commentary__sentence">诸佛方便力</span
  ><span class="commentary__sentence">分别说三乘</span
  ><span class="commentary__sentence">唯有一佛乘</span
  ><span class="commentary__sentence">息处故说二</span>
  <span class="commentary__sentence">今为汝说实</span
  ><span class="commentary__sentence">汝所得非灭</span
  ><span class="commentary__sentence">为佛一切智</span
  ><span class="commentary__sentence">当发大精进</span>
  <span class="commentary__sentence">汝证一切智</span
  ><span class="commentary__sentence">十力等佛法</span
  ><span class="commentary__sentence">具三十二相</span
  ><span class="commentary__sentence">乃是真实灭</span>
  <span class="commentary__sentence">诸佛之导师</span
  ><span class="commentary__sentence">为息说涅槃</span
  ><span class="commentary__sentence">既知是息已</span
  ><span class="commentary__sentence">引入于佛慧</span>
</div>
<div class="menu"><a href="/lotus-sutra/#/table-of-contents">目录</a></div>
