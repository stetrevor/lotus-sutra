<div class="menu"><a href="/#/table-of-contents">目录</a></div>
<hgroup>
  <h2>卷第二</h2>
  <h1>譬喻品第三</h1>
</hgroup>
<p>
  尔时，舍利弗踊跃欢喜，即起合掌，瞻仰尊颜，而白佛言：今从世尊闻此法音，心怀踊跃，得未曾有。所以者何？我昔从佛闻如是法，见诸菩萨受记作佛，而我等不预斯事，甚自感伤。失于如来无量知见。世尊！我常独处山林树下，若坐若行，每作是念：我等同入法性，云何如来以小乘法而见济度？是我等咎，非世尊也。所以者何？若我等待说所因，成就阿耨多罗三藐三菩提者，必以大乘而得度脱。然我等不解方便随宜所说，初闻佛法，遇便信受，思惟取证。世尊！我从昔来，终日竟夜，每自克责。而今从佛闻所未闻未曾有法，断诸疑悔，身意泰然，快得安隐。今日乃知真是佛子，从佛口生，从法化生，得佛法分。尔时，舍利弗欲重宣此义，而说偈言：
</p>
<div class="commentary">
  <span class="commentary__sentence">我闻是法音</span><span class="commentary__sentence">得所未曾有</span><span class="commentary__sentence">心怀大欢喜</span
  ><span class="commentary__sentence">疑网皆已除</span> <span class="commentary__sentence">昔来蒙佛教</span><span class="commentary__sentence">不失于大乘</span
  ><span class="commentary__sentence">佛音甚希有</span><span class="commentary__sentence">能除众生恼</span> <span class="commentary__sentence">我已得漏尽</span
  ><span class="commentary__sentence">闻亦除忧恼</span> <span class="commentary__sentence">我处于山谷</span><span class="commentary__sentence">或在林树下</span
  ><span class="commentary__sentence">若坐若经行</span><span class="commentary__sentence">常思惟是事</span> <span class="commentary__sentence">呜呼深自责</span
  ><span class="commentary__sentence">云何而自欺</span> <span class="commentary__sentence">我等亦佛子</span><span class="commentary__sentence">同入无漏法</span
  ><span class="commentary__sentence">不能于未来</span><span class="commentary__sentence">演说无上道</span> <span class="commentary__sentence">金色三十二</span
  ><span class="commentary__sentence">十力诸解脱</span><span class="commentary__sentence">同共一法中</span><span class="commentary__sentence">而不得此事</span>
  <span class="commentary__sentence">八十种妙好</span><span class="commentary__sentence">十八不共法</span><span class="commentary__sentence">如是等功德</span
  ><span class="commentary__sentence">而我皆已失</span> <span class="commentary__sentence">我独经行时</span><span class="commentary__sentence">见佛在大众</span
  ><span class="commentary__sentence">名闻满十方</span><span class="commentary__sentence">广饶益众生</span> <span class="commentary__sentence">自惟失此利</span
  ><span class="commentary__sentence">我为自欺诳</span> <span class="commentary__sentence">我常于日夜</span><span class="commentary__sentence">每思惟是事</span
  ><span class="commentary__sentence">欲以问世尊</span><span class="commentary__sentence">为失为不失</span> <span class="commentary__sentence">我常见世尊</span
  ><span class="commentary__sentence">称赞诸菩萨</span><span class="commentary__sentence">以是于日夜</span><span class="commentary__sentence">筹量如是事</span>
  <span class="commentary__sentence">今闻佛音声</span><span class="commentary__sentence">随宜而说法</span><span class="commentary__sentence">无漏难思议</span
  ><span class="commentary__sentence">令众至道场</span> <span class="commentary__sentence">我本着邪见</span><span class="commentary__sentence">为诸梵志师</span
  ><span class="commentary__sentence">世尊知我心</span><span class="commentary__sentence">拔邪说涅槃</span> <span class="commentary__sentence">我悉除邪见</span
  ><span class="commentary__sentence">于空法得证</span><span class="commentary__sentence">尔时心自谓</span><span class="commentary__sentence">得至于灭度</span>
  <span class="commentary__sentence">而今乃自觉</span><span class="commentary__sentence">非是实灭度</span><span class="commentary__sentence">若得作佛时</span
  ><span class="commentary__sentence">具三十二相</span> <span class="commentary__sentence">天人夜叉众</span><span class="commentary__sentence">龙神等恭敬</span
  ><span class="commentary__sentence">是时乃可谓</span><span class="commentary__sentence">永尽灭无余</span> <span class="commentary__sentence">佛于大众中</span
  ><span class="commentary__sentence">说我当作佛</span><span class="commentary__sentence">闻如是法音</span><span class="commentary__sentence">疑悔悉已除</span>
  <span class="commentary__sentence">初闻佛所说</span><span class="commentary__sentence">心中大惊疑</span><span class="commentary__sentence">将非魔作佛</span
  ><span class="commentary__sentence">恼乱我心耶</span> <span class="commentary__sentence">佛以种种缘</span><span class="commentary__sentence">譬喻巧言说</span
  ><span class="commentary__sentence">其心安如海</span><span class="commentary__sentence">我闻疑网断</span> <span class="commentary__sentence">佛说过去世</span
  ><span class="commentary__sentence">无量灭度佛</span><span class="commentary__sentence">安住方便中</span><span class="commentary__sentence">亦皆说是法</span>
  <span class="commentary__sentence">现在未来佛</span><span class="commentary__sentence">其数无有量</span><span class="commentary__sentence">亦以诸方便</span
  ><span class="commentary__sentence">演说如是法</span> <span class="commentary__sentence">如今者世尊</span><span class="commentary__sentence">从生及出家</span
  ><span class="commentary__sentence">得道转法轮</span><span class="commentary__sentence">亦以方便说</span> <span class="commentary__sentence">世尊说实道</span
  ><span class="commentary__sentence">波旬无此事</span><span class="commentary__sentence">以是我定知</span><span class="commentary__sentence">非是魔作佛</span>
  <span class="commentary__sentence">我堕疑网故</span><span class="commentary__sentence">谓是魔所为</span><span class="commentary__sentence">闻佛柔软音</span
  ><span class="commentary__sentence">深远甚微妙</span> <span class="commentary__sentence">演畅清净法</span><span class="commentary__sentence">我心大欢喜</span
  ><span class="commentary__sentence">疑悔永已尽</span><span class="commentary__sentence">安住实智中</span> <span class="commentary__sentence">我定当作佛</span
  ><span class="commentary__sentence">为天人所敬</span><span class="commentary__sentence">转无上法轮</span><span class="commentary__sentence">教化诸菩萨</span>
</div>
<p>
  尔时，佛告舍利弗：吾今于天、人、沙门、婆罗门等大众中说，我昔曾于二万亿佛所，为无上道故，常教化汝，汝亦长夜随我受学。我以方便引导汝故，生我法中。舍利弗！我昔教汝志愿佛道，汝今悉忘，而便自谓已得灭度。我今还欲令汝忆念本愿所行道故，为诸声闻说是大乘经，名妙法莲华，教菩萨法，佛所护念。
</p>
<p>
  舍利弗！汝于未来世过无量无边不可思议劫，供养若干千万亿佛，奉持正法，具足菩萨所行之道，当得作佛，号曰华光如来、应供、正遍知、明行足、善逝、世间解、无上士、调御丈夫、天人师、佛、世尊。国名离垢，其土平正，清净严饰，安隐丰乐，天人炽盛。
  琉璃为地，有八交道，黄金为绳，以界其侧。其旁各有七宝行树，常有华果。华光如来，亦以三乘教化众生。
</p>
<p>
  舍利弗！彼佛出时，虽非恶世，以本愿故，说三乘法。其劫名大宝庄严。何故名曰大宝庄严？其国中以菩萨为大宝故。彼诸菩萨无量无边，不可思议，算数譬喻所不能及，非佛智力，无能知者。若欲行时，宝华承足。此诸菩萨非初发意，皆久植德本，于无量百千万亿佛所，净修梵行，恒为诸佛之所称叹。常修佛慧，具大神通，善知一切诸法之门，质直无伪，志念坚固。如是菩萨，充满其国。
</p>
<p>
  舍利弗！华光佛寿十二小劫，除为王子未作佛时。其国人民，寿八小劫。华光如来，过十二小劫，授坚满菩萨阿耨多罗三藐三菩提记。告诸比丘，是坚满菩萨，次当作佛，号曰华足安行，多陀阿伽度阿罗诃三藐三佛陀，其佛国土，亦复如是。舍利弗！是华光佛灭度之后，正法
  住世，三十二小劫；像法住世，亦三十二小劫。尔时，世尊欲重宣此义，而说偈言：
</p>
<div class="commentary">
  <span class="commentary__sentence">舍利弗来世</span><span class="commentary__sentence">成佛普智尊</span><span class="commentary__sentence">号名曰华光</span
  ><span class="commentary__sentence">当度无量众</span> <span class="commentary__sentence">供养无数佛</span><span class="commentary__sentence">具足菩萨行</span
  ><span class="commentary__sentence">十力等功德</span><span class="commentary__sentence">证于无上道</span> <span class="commentary__sentence">过无量劫已</span
  ><span class="commentary__sentence">劫名大宝严</span><span class="commentary__sentence">世界名离垢</span><span class="commentary__sentence">清净无瑕秽</span>
  <span class="commentary__sentence">以琉璃为地</span><span class="commentary__sentence">金绳界其道</span><span class="commentary__sentence">七宝杂色树</span
  ><span class="commentary__sentence">常有华果实</span> <span class="commentary__sentence">彼国诸菩萨</span><span class="commentary__sentence">志念常坚固</span
  ><span class="commentary__sentence">神通波罗蜜</span><span class="commentary__sentence">皆已悉具足</span> <span class="commentary__sentence">于无数佛所</span
  ><span class="commentary__sentence">善学菩萨道</span><span class="commentary__sentence">如是等大士</span><span class="commentary__sentence">华光佛所化</span>
  <span class="commentary__sentence">佛为王子时</span><span class="commentary__sentence">弃国舍世荣</span><span class="commentary__sentence">于最末后身</span
  ><span class="commentary__sentence">出家成佛道</span> <span class="commentary__sentence">华光佛住世</span><span class="commentary__sentence">寿十二小劫</span
  ><span class="commentary__sentence">其国人民众</span><span class="commentary__sentence">寿命八小劫</span> <span class="commentary__sentence">佛灭度之后</span
  ><span class="commentary__sentence">正法住于世</span><span class="commentary__sentence">三十二小劫</span><span class="commentary__sentence">广度诸众生</span>
  <span class="commentary__sentence">正法灭尽已</span><span class="commentary__sentence">像法三十二</span><span class="commentary__sentence">舍利广流布</span
  ><span class="commentary__sentence">天人普供养</span> <span class="commentary__sentence">华光佛所为</span><span class="commentary__sentence">其事皆如是</span
  ><span class="commentary__sentence">其两足圣尊</span><span class="commentary__sentence">最胜无伦匹</span> <span class="commentary__sentence">彼即是汝身</span
  ><span class="commentary__sentence">宜应自欣庆</span>
</div>
<p>
  尔时，四部众比丘、比丘尼、优婆塞、优婆夷、天、龙、夜叉、乾闼婆、阿修罗、迦楼罗、紧那罗、摩睺罗伽等大众，见舍利弗于佛前受阿耨多罗三藐三菩提记，心大欢喜，踊跃无量。各各脱身所著上衣，以供养佛。释提桓因、梵天王等，与无数天子，亦以天妙衣、天曼陀罗华、摩诃曼陀罗华等，供养于佛。所散天衣，住虚空中，而自回转。诸天伎乐，百千万种，于虚空中，一时俱作，雨众天华
  。而作是言：佛昔于波罗奈，初转法轮，今乃复转无上最大法轮。尔时，诸天子欲重宣此义，而说偈言：
</p>
<div class="commentary">
  <span class="commentary__sentence">昔于波罗奈</span><span class="commentary__sentence">转四谛法轮</span><span class="commentary__sentence">分别说诸法</span
  ><span class="commentary__sentence">五众之生灭</span> <span class="commentary__sentence">今复转最妙</span><span class="commentary__sentence">无上大法轮</span
  ><span class="commentary__sentence">是法甚深奥</span><span class="commentary__sentence">少有能信者</span> <span class="commentary__sentence">我等从昔来</span
  ><span class="commentary__sentence">数闻世尊说</span><span class="commentary__sentence">未曾闻如是</span><span class="commentary__sentence">深妙之上法</span>
  <span class="commentary__sentence">世尊说是法</span><span class="commentary__sentence">我等皆随喜</span> <span class="commentary__sentence">大智舍利弗</span
  ><span class="commentary__sentence">今得受尊记</span><span class="commentary__sentence">我等亦如是</span><span class="commentary__sentence">必当得作佛</span>
  <span class="commentary__sentence">于一切世间</span><span class="commentary__sentence">最尊无有上</span><span class="commentary__sentence">佛道叵思议</span
  ><span class="commentary__sentence">方便随宜说</span> <span class="commentary__sentence">我所有福业</span><span class="commentary__sentence">今世若过世</span
  ><span class="commentary__sentence">及见佛功德</span><span class="commentary__sentence">尽回向佛道</span>
</div>
<p>
  尔时，舍利弗白佛言：世尊！我今无复疑悔，亲于佛前，得受阿耨多罗三藐三菩提记。是诸千二百心自在者，昔住学地，佛常教化言：我法能离生老病死，究竟涅槃。是学无学人，亦各自以离我见及有无见等，谓得涅槃。而今于世尊前，闻所未闻，皆堕疑惑。善哉！世尊！愿为四众说其因缘，令离疑悔。
</p>
<p>
  尔时，佛告舍利弗：我先不言，诸佛世尊以种种因缘、譬喻言辞、方便说法，皆为阿耨多罗三藐三菩提耶？是诸所说，皆为化菩萨故。然舍利弗！今当复以譬喻更明此义，诸有智者，以譬喻得解。
  舍利弗！若国邑聚落有大长者，其年衰迈，财富无量，多有田宅及诸僮仆。其家广大，唯有一门。多诸人众，一百、二百，乃至五百人，止住其中。堂阁朽故，墙壁隤落，柱根腐败，梁栋倾危，周匝俱时欻然火起，焚烧舍宅。长者诸子，若十、二十，或至三十，在此宅中。长者见是大火，从四面起，即大惊怖，而作是念：我虽能于此所烧之门，安稳得出；而诸子等，于火宅内，乐着嬉戏，不觉不知，不惊不怖，火来逼身，苦痛切己，心不厌患，无求出意。
</p>
<p>
  舍利弗！是长者作是思惟：我身手有力，当以衣祴，若以几案，从舍出之。复更思惟：是舍唯有一门，而复狭小。诸子幼稚，未有所识，恋着戏处，或当堕落，为火所烧。我当为说怖畏之事，此舍已烧，宜时疾出，无令为火之所烧害。作是念已，如所思惟，具告诸子，汝等速出。父虽怜愍，善言诱喻，而诸子等乐着嬉戏，不肯信受，不惊不畏，了无出心。亦复不知何者是火，何者为舍，云何为失，但东西走，戏视父而已。
</p>
<p>
  尔时，长者即作是念：此舍已为大火所烧，我及诸子若不时出，必为所焚，我今当设方便，令诸子等得免斯害。父知诸子，先心各有所好种种珍玩奇异之物，情必乐着。而告之言：汝等所可玩好，希有难得，汝若不取，后必忧悔。如此种种羊车、鹿车、牛车，今在门外，可以游戏。汝等于此火宅，宜速出来，随汝所欲，皆当与汝。
</p>
<p>
  尔时，诸子闻父所说珍玩之物，适其愿故，心各勇锐，互相推排，竞共驰走，争出火宅。是时，长者见诸子等安稳得出，皆于四衢道中，露地而坐，无复障碍，其心泰然，欢喜踊跃。时诸子等各白父言：父先所许玩好之具，羊车、鹿车、牛车，愿时赐与。
</p>
<p>
  舍利弗！尔时长者，各赐诸子，等一大车。其车高广，众宝庄校，周匝栏楯，四面悬铃，又于其上张设幰盖，亦以珍奇杂宝而严饰之，宝绳交络，垂诸华缨，重敷婉筵，安置丹枕。驾以白牛，肤色充洁，形体姝好，有大筋力，行步平正，其疾如风。又多仆从而侍卫之。所以者何？是大长者财富无量，种种诸藏，悉皆充溢
  。而作是念：我财物无极，不应以下劣小车与诸子等，今此幼童皆是吾子，爱无偏党，我有如是七宝大车，其数无量，应当等心，各各与之，不宜差别。所以者何？以我此物，周给一国，犹尚不匮，何况诸子。
</p>
<p>
  是时诸子各乘大车，得未曾有，非本所望。舍利弗！于汝意云何？是长者等与诸子珍宝大车，宁有虚妄不？舍利弗言：不也，世尊！是长者但令诸子得免火难，全其躯命，非为虚妄。何以故？若全身命，便为已得玩好之具，况复方便，于彼火宅而拔济之。世尊！若是长者乃至不与最小一车，犹不虚妄。何以故？是长者先作是意，我以方便令子得出，以是因缘，无虚妄也。何况长者自知财富无量，欲饶益诸子，等与大车。
</p>
<p>
  佛告舍利弗：善哉！善哉！如汝所言。舍利弗！如来亦复如是，则为一切世间之父。于诸怖畏、衰恼、忧患、无明闇蔽，永尽无余，而悉成就无量知见，力无所畏，有大神力及智慧力，具足方便智慧波罗蜜，大慈大悲，常无懈倦，恒求善事，利益一切
  ，而生三界朽故火宅。为度众生，生老病死，忧悲苦恼，愚痴闇蔽，三毒之火，教化令得阿耨多罗三藐三菩提。见诸众生，为生老病死忧悲苦恼之所烧煮；亦以五欲财利故，受种种苦；又以贪着追求故，现受众苦，后受地狱、畜生、饿鬼之苦，若生天上及在人间，贫穷困苦、爱别离苦、怨憎会苦，如是等种种诸苦
  。众生没在其中，欢喜游戏，不觉不知，不惊不怖，亦不生厌，不求解脱。于此三界火宅，东西驰走，虽遭大苦。不以为患。
</p>
<p>
  舍利弗！佛见此已，便作是念：我为众生之父，应拔其苦难，与无量无边佛智慧乐，令其游戏。舍利弗！如来复作是念：若我但以神力及智慧力，舍于方便，为诸众生赞如来知见、力无所畏者，众生不能以是得度。所以者何？是诸众生，未免生老病死忧悲苦恼，而为三界火宅所烧，何由能解佛之智慧。舍利弗！如彼长者，虽复身手有力而不用之，但以殷勤方便，勉济诸子火宅之难，然后各与珍宝大车。如来亦复如是，虽有力无所畏而不用之，但以智慧方便，于三界火宅拔济众生，为说三乘，声闻、辟支佛、佛乘
  。而作是言：汝等莫得乐住三界火宅，勿贪粗弊色声香味触也。若贪着生爱，则为所烧。汝速出三界，当得三乘，声闻、辟支佛、佛乘，我今为汝保任此事，终不虚也。汝等但当勤修精进。如来以是方便，诱进众生，复作是言：汝等当知此三乘法，皆是圣所称叹，自在无系，无所依求。乘是三乘，以无漏根、力、觉、道、禅定、解脱、三昧等，而自娱乐，便得无量安隐快乐。
</p>
<p>
  舍利弗！若有众生，内有智性，从佛世尊闻法信受，殷勤精进，欲速出三界，自求涅槃，是名声闻乘；如彼诸子，为求羊车出于火宅。若有众生，从佛世尊闻法信受，殷勤精进，求自然慧，乐独善寂，深知诸法因缘，是名辟支佛乘；如彼诸子，为求鹿车出于火宅。若有众生，从佛世尊闻法信受，勤修精进，求一切智，佛智、自然智、无师智、如来知见、力、无所畏，愍念安乐无量众生，利益天人，度脱一切，是名大乘菩萨。求此乘故，名为摩诃萨；如彼诸子，为求牛车出于火宅。舍利弗！如彼长者，见诸子等安隐得出火宅，到无畏处，自惟财富无量，等以大车而赐诸子。如来亦复如是，为一切众生之父，若见无量亿千众生，以佛教门，出三界苦，怖畏险道，得涅槃乐。如来尔时，便作是念：我有无量无边智慧、力、无畏等诸佛法藏，是诸众生皆是我子，等与大乘，不令有人独得灭度，皆以如来灭度而灭度之。是诸众生脱三界者，悉与诸佛禅定解脱等娱乐之具，皆是一相一种，圣所称叹，能生净妙第一之乐。舍利弗！如彼长者，初以三车诱引诸子，然后但与大车，宝物庄严，安隐第一，然彼长者无虚妄之咎。如来亦复如是，无有虚妄。初说三乘引导众生，然后但以大乘而度脱之。何以故？如来有无量智慧、力、无所畏诸法之藏，能与一切众生大乘之法，但不尽能受。舍利弗！以是因缘，当知诸佛方便力故，于一佛乘，分别说三。佛欲重宣此义，而说偈言：
</p>
<div class="commentary">
  <span class="commentary__sentence">譬如长者</span><span class="commentary__sentence">有一大宅</span><span class="commentary__sentence">其宅久故</span
  ><span class="commentary__sentence">而复顿弊</span> <span class="commentary__sentence">堂舍高危</span><span class="commentary__sentence">柱根摧朽</span
  ><span class="commentary__sentence">梁栋倾斜</span><span class="commentary__sentence">基陛隤毁</span> <span class="commentary__sentence">墙壁圮坼</span
  ><span class="commentary__sentence">泥涂阤落</span><span class="commentary__sentence">覆苫乱坠</span><span class="commentary__sentence">椽梠差脱</span>
  <span class="commentary__sentence">周障屈曲</span><span class="commentary__sentence">杂秽充遍</span> <span class="commentary__sentence">有五百人</span
  ><span class="commentary__sentence">止住其中</span> <span class="commentary__sentence">鸱枭雕鹫</span><span class="commentary__sentence">乌鹊鸠鸽</span
  ><span class="commentary__sentence">蚖蛇蝮蝎</span><span class="commentary__sentence">蜈蚣蚰蜒</span> <span class="commentary__sentence">守宫百足</span
  ><span class="commentary__sentence">鼬狸鼷鼠</span><span class="commentary__sentence">诸恶虫辈</span><span class="commentary__sentence">交横驰走</span>
  <span class="commentary__sentence">屎尿臭处</span><span class="commentary__sentence">不净流溢</span><span class="commentary__sentence">蜣螂诸虫</span
  ><span class="commentary__sentence">而集其上</span> <span class="commentary__sentence">狐狼野干</span><span class="commentary__sentence">咀嚼践踏</span
  ><span class="commentary__sentence">哜啮死尸</span><span class="commentary__sentence">骨肉狼藉</span> <span class="commentary__sentence">由是群狗</span
  ><span class="commentary__sentence">竞来搏撮</span><span class="commentary__sentence">饥羸慞惶</span><span class="commentary__sentence">处处求食</span>
  <span class="commentary__sentence">斗诤揸掣</span><span class="commentary__sentence">啀喍嗥吠</span><span class="commentary__sentence">其舍恐怖</span
  ><span class="commentary__sentence">变状如是</span> <span class="commentary__sentence">处处皆有</span><span class="commentary__sentence">魑魅魍魉</span
  ><span class="commentary__sentence">夜叉恶鬼</span><span class="commentary__sentence">食啖人肉</span> <span class="commentary__sentence">毒虫之属</span
  ><span class="commentary__sentence">诸恶禽兽</span><span class="commentary__sentence">孚乳产生</span><span class="commentary__sentence">各自藏护</span>
  <span class="commentary__sentence">夜叉竞来</span><span class="commentary__sentence">争取食之</span><span class="commentary__sentence">食之既饱</span
  ><span class="commentary__sentence">恶心转炽</span> <span class="commentary__sentence">斗诤之声</span><span class="commentary__sentence">甚可怖畏</span>
  <span class="commentary__sentence">鸠槃荼鬼</span><span class="commentary__sentence">蹲踞土埵</span><span class="commentary__sentence">或时离地</span
  ><span class="commentary__sentence">一尺二尺</span> <span class="commentary__sentence">往返游行</span><span class="commentary__sentence">纵逸嬉戏</span
  ><span class="commentary__sentence">捉狗两足</span><span class="commentary__sentence">扑令失声</span> <span class="commentary__sentence">以脚加颈</span
  ><span class="commentary__sentence">怖狗自乐</span> <span class="commentary__sentence">复有诸鬼</span><span class="commentary__sentence">其身长大</span
  ><span class="commentary__sentence">裸形黑瘦</span><span class="commentary__sentence">常住其中</span> <span class="commentary__sentence">发大恶声</span
  ><span class="commentary__sentence">叫呼求食</span><span class="commentary__sentence">复有诸鬼</span><span class="commentary__sentence">其咽如针</span>
  <span class="commentary__sentence">复有诸鬼</span><span class="commentary__sentence">首如牛头</span><span class="commentary__sentence">或食人肉</span
  ><span class="commentary__sentence">或复啖狗</span> <span class="commentary__sentence">头发髼乱</span><span class="commentary__sentence">残害凶险</span
  ><span class="commentary__sentence">饥渴所逼</span><span class="commentary__sentence">叫唤驰走</span> <span class="commentary__sentence">夜叉饿鬼</span
  ><span class="commentary__sentence">诸恶鸟兽</span><span class="commentary__sentence">饥急四向</span><span class="commentary__sentence">窥看窗牖</span>
  <span class="commentary__sentence">如是诸难</span><span class="commentary__sentence">恐畏无量</span> <span class="commentary__sentence">是朽故宅</span
  ><span class="commentary__sentence">属于一人</span><span class="commentary__sentence">其人近出</span><span class="commentary__sentence">未久之间</span
  ><span class="commentary__sentence">于后宅舍</span><span class="commentary__sentence">忽然火起</span> <span class="commentary__sentence">四面一时</span
  ><span class="commentary__sentence">其焰俱炽</span><span class="commentary__sentence">栋梁椽柱</span><span class="commentary__sentence">爆声震裂</span
  ><span class="commentary__sentence">摧折堕落</span><span class="commentary__sentence">墙壁崩倒</span> <span class="commentary__sentence">诸鬼神等</span
  ><span class="commentary__sentence">扬声大叫</span><span class="commentary__sentence">雕鹫诸鸟</span><span class="commentary__sentence">鸠槃荼等</span
  ><span class="commentary__sentence">周慞惶怖</span><span class="commentary__sentence">不能自出</span> <span class="commentary__sentence">恶兽毒虫</span
  ><span class="commentary__sentence">藏窜孔穴</span><span class="commentary__sentence">毗舍阇鬼</span><span class="commentary__sentence">亦住其中</span>
  <span class="commentary__sentence">薄福德故</span><span class="commentary__sentence">为火所逼</span><span class="commentary__sentence">共相残害</span
  ><span class="commentary__sentence">饮血啖肉</span> <span class="commentary__sentence">野干之属</span><span class="commentary__sentence">并已前死</span
  ><span class="commentary__sentence">诸大恶兽</span><span class="commentary__sentence">竞来食啖</span><span class="commentary__sentence">臭烟熢勃</span
  ><span class="commentary__sentence">四面充塞</span> <span class="commentary__sentence">蜈蚣蚰蜒</span><span class="commentary__sentence">毒蛇之类</span
  ><span class="commentary__sentence">为火所烧</span><span class="commentary__sentence">争走出穴</span><span class="commentary__sentence">鸠槃荼鬼</span
  ><span class="commentary__sentence">随取而食</span> <span class="commentary__sentence">又诸饿鬼</span><span class="commentary__sentence">头上火燃</span
  ><span class="commentary__sentence">饥渴热恼</span><span class="commentary__sentence">周慞闷走</span> <span class="commentary__sentence">其宅如是</span
  ><span class="commentary__sentence">甚可怖畏</span><span class="commentary__sentence">毒害火灾</span><span class="commentary__sentence">众难非一</span>
  <span class="commentary__sentence">是时宅主</span><span class="commentary__sentence">在门外立</span><span class="commentary__sentence">闻有人言</span
  ><span class="commentary__sentence">汝诸子等</span><span class="commentary__sentence">先因游戏</span><span class="commentary__sentence">来入此宅</span>
  <span class="commentary__sentence">稚小无知</span><span class="commentary__sentence">欢娱乐着</span><span class="commentary__sentence">长者闻已</span
  ><span class="commentary__sentence">惊入火宅</span> <span class="commentary__sentence">方宜救济</span><span class="commentary__sentence">令无烧害</span
  ><span class="commentary__sentence">告喻诸子</span><span class="commentary__sentence">说众患难</span> <span class="commentary__sentence">恶鬼毒虫</span
  ><span class="commentary__sentence">灾火蔓延</span><span class="commentary__sentence">众苦次第</span><span class="commentary__sentence">相续不绝</span>
  <span class="commentary__sentence">毒蛇蚖蝮</span><span class="commentary__sentence">及诸夜叉</span><span class="commentary__sentence">鸠槃荼鬼</span
  ><span class="commentary__sentence">野干狐狗</span> <span class="commentary__sentence">雕鹫鸱枭</span><span class="commentary__sentence">百足之属</span
  ><span class="commentary__sentence">饥渴恼急</span><span class="commentary__sentence">甚可怖畏</span> <span class="commentary__sentence">此苦难处</span
  ><span class="commentary__sentence">况复大火</span><span class="commentary__sentence">诸子无知</span><span class="commentary__sentence">虽闻父诲</span>
  <span class="commentary__sentence">犹故乐着</span><span class="commentary__sentence">嬉戏不已</span> <span class="commentary__sentence">是时长者</span
  ><span class="commentary__sentence">而作是念</span><span class="commentary__sentence">诸子如此</span><span class="commentary__sentence">益我愁恼</span>
  <span class="commentary__sentence">今此舍宅</span><span class="commentary__sentence">无一可乐</span><span class="commentary__sentence">而诸子等</span
  ><span class="commentary__sentence">耽湎嬉戏</span> <span class="commentary__sentence">不受我教</span><span class="commentary__sentence">将为火害</span
  ><span class="commentary__sentence">即便思惟</span><span class="commentary__sentence">设诸方便</span> <span class="commentary__sentence">告诸子等</span
  ><span class="commentary__sentence">我有种种</span><span class="commentary__sentence">珍玩之具</span><span class="commentary__sentence">妙宝好车</span>
  <span class="commentary__sentence">羊车鹿车</span><span class="commentary__sentence">大牛之车</span><span class="commentary__sentence">今在门外</span
  ><span class="commentary__sentence">汝等出来</span> <span class="commentary__sentence">吾为汝等</span><span class="commentary__sentence">造作此车</span
  ><span class="commentary__sentence">随意所乐</span><span class="commentary__sentence">可以游戏</span> <span class="commentary__sentence">诸子闻说</span
  ><span class="commentary__sentence">如此诸车</span><span class="commentary__sentence">即时奔竞</span><span class="commentary__sentence">驰走而出</span
  ><span class="commentary__sentence">到于空地</span><span class="commentary__sentence">离诸苦难</span> <span class="commentary__sentence">长者见子</span
  ><span class="commentary__sentence">得出火宅</span><span class="commentary__sentence">住于四衢</span><span class="commentary__sentence">坐师子座</span>
  <span class="commentary__sentence">而自庆言</span><span class="commentary__sentence">我今快乐</span><span class="commentary__sentence">此诸子等</span
  ><span class="commentary__sentence">生育甚难</span> <span class="commentary__sentence">愚小无知</span><span class="commentary__sentence">而入险宅</span
  ><span class="commentary__sentence">多诸毒虫</span><span class="commentary__sentence">魑魅可畏</span> <span class="commentary__sentence">大火猛焰</span
  ><span class="commentary__sentence">四面俱起</span><span class="commentary__sentence">而此诸子</span><span class="commentary__sentence">贪着嬉戏</span>
  <span class="commentary__sentence">我已救之</span><span class="commentary__sentence">令得脱难</span><span class="commentary__sentence">是故诸人</span
  ><span class="commentary__sentence">我今快乐</span> <span class="commentary__sentence">尔时诸子</span><span class="commentary__sentence">知父安坐</span
  ><span class="commentary__sentence">皆诣父所</span><span class="commentary__sentence">而白父言</span> <span class="commentary__sentence">愿赐我等</span
  ><span class="commentary__sentence">三种宝车</span><span class="commentary__sentence">如前所许</span><span class="commentary__sentence">诸子出来</span>
  <span class="commentary__sentence">当以三车</span><span class="commentary__sentence">随汝所欲</span><span class="commentary__sentence">今正是时</span
  ><span class="commentary__sentence">惟垂给与</span> <span class="commentary__sentence">长者大富</span><span class="commentary__sentence">库藏众多</span
  ><span class="commentary__sentence">金银琉璃</span><span class="commentary__sentence">砗磲玛瑙</span> <span class="commentary__sentence">以众宝物</span
  ><span class="commentary__sentence">造诸大车</span><span class="commentary__sentence">庄校严饰</span><span class="commentary__sentence">周匝栏楯</span>
  <span class="commentary__sentence">四面悬铃</span><span class="commentary__sentence">金绳交络</span><span class="commentary__sentence">真珠罗网</span
  ><span class="commentary__sentence">张施其上</span> <span class="commentary__sentence">金华诸璎</span><span class="commentary__sentence">处处垂下</span
  ><span class="commentary__sentence">众彩杂饰</span><span class="commentary__sentence">周匝围绕</span> <span class="commentary__sentence">柔软缯纩</span
  ><span class="commentary__sentence">以为茵蓐</span><span class="commentary__sentence">上妙细㲲</span><span class="commentary__sentence">价值千亿</span>
  <span class="commentary__sentence">鲜白净洁</span><span class="commentary__sentence">以覆其上</span><span class="commentary__sentence">有大白牛</span
  ><span class="commentary__sentence">肥壮多力</span> <span class="commentary__sentence">形体姝好</span><span class="commentary__sentence">以驾宝车</span
  ><span class="commentary__sentence">多诸傧从</span><span class="commentary__sentence">而侍卫之</span> <span class="commentary__sentence">以是妙车</span
  ><span class="commentary__sentence">等赐诸子</span> <span class="commentary__sentence">诸子是时</span><span class="commentary__sentence">欢喜踊跃</span
  ><span class="commentary__sentence">乘是宝车</span><span class="commentary__sentence">游于四方</span><span class="commentary__sentence">嬉戏快乐</span
  ><span class="commentary__sentence">自在无碍</span> <span class="commentary__sentence">告舍利弗</span><span class="commentary__sentence">我亦如是</span
  ><span class="commentary__sentence">众圣中尊</span><span class="commentary__sentence">世间之父</span> <span class="commentary__sentence">一切众生</span
  ><span class="commentary__sentence">皆是吾子</span><span class="commentary__sentence">深着世乐</span><span class="commentary__sentence">无有慧心</span>
  <span class="commentary__sentence">三界无安</span><span class="commentary__sentence">犹如火宅</span><span class="commentary__sentence">众苦充满</span
  ><span class="commentary__sentence">甚可怖畏</span> <span class="commentary__sentence">常有生老</span><span class="commentary__sentence">病死忧患</span
  ><span class="commentary__sentence">如是等火</span><span class="commentary__sentence">炽然不息</span> <span class="commentary__sentence">如来已离</span
  ><span class="commentary__sentence">三界火宅</span><span class="commentary__sentence">寂然闲居</span><span class="commentary__sentence">安处林野</span>
  <span class="commentary__sentence">今此三界</span><span class="commentary__sentence">皆是我有</span><span class="commentary__sentence">其中众生</span
  ><span class="commentary__sentence">悉是吾子</span> <span class="commentary__sentence">而今此处</span><span class="commentary__sentence">多诸患难</span
  ><span class="commentary__sentence">唯我一人</span><span class="commentary__sentence">能为救护</span> <span class="commentary__sentence">虽复教诏</span
  ><span class="commentary__sentence">而不信受</span><span class="commentary__sentence">于诸欲染</span><span class="commentary__sentence">贪着深故</span>
  <span class="commentary__sentence">以是方便</span><span class="commentary__sentence">为说三乘</span><span class="commentary__sentence">令诸众生</span
  ><span class="commentary__sentence">知三界苦</span><span class="commentary__sentence">开示演说</span><span class="commentary__sentence">出世间道</span>
  <span class="commentary__sentence">是诸子等</span><span class="commentary__sentence">若心决定</span><span class="commentary__sentence">具足三明</span
  ><span class="commentary__sentence">及六神通</span><span class="commentary__sentence">有得缘觉</span><span class="commentary__sentence">不退菩萨</span>
  <span class="commentary__sentence">汝舍利弗</span><span class="commentary__sentence">我为众生</span><span class="commentary__sentence">以此譬喻</span
  ><span class="commentary__sentence">说一佛乘</span> <span class="commentary__sentence">汝等若能</span><span class="commentary__sentence">信受是语</span
  ><span class="commentary__sentence">一切皆当</span><span class="commentary__sentence">成得佛道</span> <span class="commentary__sentence">是乘微妙</span
  ><span class="commentary__sentence">清净第一</span><span class="commentary__sentence">于诸世间</span><span class="commentary__sentence">为无有上</span>
  <span class="commentary__sentence">佛所悦可</span><span class="commentary__sentence">一切众生</span><span class="commentary__sentence">所应称赞</span
  ><span class="commentary__sentence">供养礼拜</span> <span class="commentary__sentence">无量亿千</span><span class="commentary__sentence">诸力解脱</span
  ><span class="commentary__sentence">禅定智慧</span><span class="commentary__sentence">及佛余法</span> <span class="commentary__sentence">得如是乘</span
  ><span class="commentary__sentence">令诸子等</span><span class="commentary__sentence">日夜劫数</span><span class="commentary__sentence">常得游戏</span>
  <span class="commentary__sentence">与诸菩萨</span><span class="commentary__sentence">及声闻众</span><span class="commentary__sentence">乘此宝乘</span
  ><span class="commentary__sentence">直至道场</span> <span class="commentary__sentence">以是因缘</span><span class="commentary__sentence">十方谛求</span
  ><span class="commentary__sentence">更无余乘</span><span class="commentary__sentence">除佛方便</span> <span class="commentary__sentence">告舍利弗</span
  ><span class="commentary__sentence">汝诸人等</span><span class="commentary__sentence">皆是吾子</span><span class="commentary__sentence">我则是父</span>
  <span class="commentary__sentence">汝等累劫</span><span class="commentary__sentence">众苦所烧</span><span class="commentary__sentence">我皆济拔</span
  ><span class="commentary__sentence">令出三界</span> <span class="commentary__sentence">我虽先说</span><span class="commentary__sentence">汝等灭度</span
  ><span class="commentary__sentence">但尽生死</span><span class="commentary__sentence">而实不灭</span> <span class="commentary__sentence">今所应作</span
  ><span class="commentary__sentence">唯佛智慧</span> <span class="commentary__sentence">若有菩萨</span><span class="commentary__sentence">于是众中</span
  ><span class="commentary__sentence">能一心听</span><span class="commentary__sentence">诸佛实法</span> <span class="commentary__sentence">诸佛世尊</span
  ><span class="commentary__sentence">虽以方便</span><span class="commentary__sentence">所化众生</span><span class="commentary__sentence">皆是菩萨</span>
  <span class="commentary__sentence">若人小智</span><span class="commentary__sentence">深着爱欲</span><span class="commentary__sentence">为此等故</span
  ><span class="commentary__sentence">说于苦谛</span> <span class="commentary__sentence">众生心喜</span><span class="commentary__sentence">得未曾有</span
  ><span class="commentary__sentence">佛说苦谛</span><span class="commentary__sentence">真实无异</span> <span class="commentary__sentence">若有众生</span
  ><span class="commentary__sentence">不知苦本</span><span class="commentary__sentence">深着苦因</span><span class="commentary__sentence">不能暂舍</span>
  <span class="commentary__sentence">为是等故</span><span class="commentary__sentence">方便说道</span><span class="commentary__sentence">诸苦所因</span
  ><span class="commentary__sentence">贪欲为本</span> <span class="commentary__sentence">若灭贪欲</span><span class="commentary__sentence">无所依止</span
  ><span class="commentary__sentence">灭尽诸苦</span><span class="commentary__sentence">名第三谛</span> <span class="commentary__sentence">为灭谛故</span
  ><span class="commentary__sentence">修行于道</span><span class="commentary__sentence">离诸苦缚</span><span class="commentary__sentence">名得解脱</span>
  <span class="commentary__sentence">是人于何</span><span class="commentary__sentence">而得解脱</span> <span class="commentary__sentence">但离虚妄</span
  ><span class="commentary__sentence">名为解脱</span><span class="commentary__sentence">其实未得</span><span class="commentary__sentence">一切解脱</span
  ><span class="commentary__sentence">佛说是人</span><span class="commentary__sentence">未实灭度</span> <span class="commentary__sentence">斯人未得</span
  ><span class="commentary__sentence">无上道故</span><span class="commentary__sentence">我意不欲</span><span class="commentary__sentence">令至灭度</span>
  <span class="commentary__sentence">我为法王</span><span class="commentary__sentence">于法自在</span><span class="commentary__sentence">安隐众生</span
  ><span class="commentary__sentence">故现于世</span> <span class="commentary__sentence">汝舍利弗</span><span class="commentary__sentence">我此法印</span
  ><span class="commentary__sentence">为欲利益</span><span class="commentary__sentence">世间故说</span><span class="commentary__sentence">在所游方</span
  ><span class="commentary__sentence">勿妄宣传</span> <span class="commentary__sentence">若有闻者</span><span class="commentary__sentence">随喜顶受</span
  ><span class="commentary__sentence">当知是人</span><span class="commentary__sentence">阿惟越致</span> <span class="commentary__sentence">若有信受</span
  ><span class="commentary__sentence">此经法者</span><span class="commentary__sentence">是人已曾</span><span class="commentary__sentence">见过去佛</span
  ><span class="commentary__sentence">恭敬供养</span><span class="commentary__sentence">亦闻是法</span> <span class="commentary__sentence">若人有能</span
  ><span class="commentary__sentence">信汝所说</span><span class="commentary__sentence">则为见我</span><span class="commentary__sentence">亦见于汝</span
  ><span class="commentary__sentence">及比丘僧</span><span class="commentary__sentence">并诸菩萨</span> <span class="commentary__sentence">斯法华经</span
  ><span class="commentary__sentence">为深智说</span><span class="commentary__sentence">浅识闻之</span><span class="commentary__sentence">迷惑不解</span>
  <span class="commentary__sentence">一切声闻</span><span class="commentary__sentence">及辟支佛</span><span class="commentary__sentence">于此经中</span
  ><span class="commentary__sentence">力所不及</span> <span class="commentary__sentence">汝舍利弗</span><span class="commentary__sentence">尚于此经</span
  ><span class="commentary__sentence">以信得入</span><span class="commentary__sentence">况余声闻</span> <span class="commentary__sentence">其余声闻</span
  ><span class="commentary__sentence">信佛语故</span><span class="commentary__sentence">随顺此经</span><span class="commentary__sentence">非己智分</span>
  <span class="commentary__sentence">又舍利佛</span><span class="commentary__sentence">憍慢懈怠</span><span class="commentary__sentence">计我见者</span
  ><span class="commentary__sentence">莫说此经</span> <span class="commentary__sentence">凡夫浅识</span><span class="commentary__sentence">深着五欲</span
  ><span class="commentary__sentence">闻不能解</span><span class="commentary__sentence">亦勿为说</span> <span class="commentary__sentence">若人不信</span
  ><span class="commentary__sentence">毁谤此经</span><span class="commentary__sentence">则断一切</span><span class="commentary__sentence">世间佛种</span>
  <span class="commentary__sentence">或复颦蹙</span><span class="commentary__sentence">而怀疑惑</span><span class="commentary__sentence">汝当听说</span
  ><span class="commentary__sentence">此人罪报</span> <span class="commentary__sentence">若佛在世</span><span class="commentary__sentence">若灭度后</span
  ><span class="commentary__sentence">其有诽谤</span><span class="commentary__sentence">如斯经典</span> <span class="commentary__sentence">见有读诵</span
  ><span class="commentary__sentence">书持经者</span><span class="commentary__sentence">轻贱憎嫉</span><span class="commentary__sentence">而怀结恨</span>
  <span class="commentary__sentence">此人罪报</span><span class="commentary__sentence">汝今复听</span> <span class="commentary__sentence">其人命终</span
  ><span class="commentary__sentence">入阿鼻狱</span><span class="commentary__sentence">具足一劫</span><span class="commentary__sentence">劫尽更生</span
  ><span class="commentary__sentence">如是展转</span><span class="commentary__sentence">至无数劫</span> <span class="commentary__sentence">从地狱出</span
  ><span class="commentary__sentence">当堕畜生</span><span class="commentary__sentence">若狗野干</span><span class="commentary__sentence">其形枯瘦</span
  ><span class="commentary__sentence">黧黮疥癞</span><span class="commentary__sentence">人所触娆</span> <span class="commentary__sentence">又复为人</span
  ><span class="commentary__sentence">之所恶贱</span><span class="commentary__sentence">常困饥渴</span><span class="commentary__sentence">骨肉枯竭</span>
  <span class="commentary__sentence">生受楚毒</span><span class="commentary__sentence">死被瓦石</span><span class="commentary__sentence">断佛种故</span
  ><span class="commentary__sentence">受斯罪报</span> <span class="commentary__sentence">若作骆驼</span><span class="commentary__sentence">或生驴中</span
  ><span class="commentary__sentence">身常负重</span><span class="commentary__sentence">加诸杖捶</span> <span class="commentary__sentence">但念水草</span
  ><span class="commentary__sentence">余无所知</span><span class="commentary__sentence">谤斯经故</span><span class="commentary__sentence">获罪如是</span>
  <span class="commentary__sentence">有作野干</span><span class="commentary__sentence">来入聚落</span><span class="commentary__sentence">身体疥癞</span
  ><span class="commentary__sentence">又无一目</span> <span class="commentary__sentence">为诸童子</span><span class="commentary__sentence">之所打掷</span
  ><span class="commentary__sentence">受诸苦痛</span><span class="commentary__sentence">或时致死</span> <span class="commentary__sentence">于此死已</span
  ><span class="commentary__sentence">更受蟒身</span><span class="commentary__sentence">其形长大</span><span class="commentary__sentence">五百由旬</span>
  <span class="commentary__sentence">聋騃无足</span><span class="commentary__sentence">宛转腹行</span><span class="commentary__sentence">为诸小虫</span
  ><span class="commentary__sentence">之所咂食</span> <span class="commentary__sentence">昼夜受苦</span><span class="commentary__sentence">无有休息</span
  ><span class="commentary__sentence">谤斯经故</span><span class="commentary__sentence">获罪如是</span> <span class="commentary__sentence">若得为人</span
  ><span class="commentary__sentence">诸根闇钝</span><span class="commentary__sentence">矬陋挛躄</span><span class="commentary__sentence">盲聋背伛</span>
  <span class="commentary__sentence">有所言说</span><span class="commentary__sentence">人不信受</span><span class="commentary__sentence">口气常臭</span
  ><span class="commentary__sentence">鬼魅所著</span> <span class="commentary__sentence">贫穷下贱</span><span class="commentary__sentence">为人所使</span
  ><span class="commentary__sentence">多病痟瘦</span><span class="commentary__sentence">无所依怙</span> <span class="commentary__sentence">虽亲附人</span
  ><span class="commentary__sentence">人不在意</span><span class="commentary__sentence">若有所得</span><span class="commentary__sentence">寻复忘失</span>
  <span class="commentary__sentence">若修医道</span><span class="commentary__sentence">顺方治病</span><span class="commentary__sentence">更增他疾</span
  ><span class="commentary__sentence">或复致死</span> <span class="commentary__sentence">若自有病</span><span class="commentary__sentence">无人救疗</span
  ><span class="commentary__sentence">设服良药</span><span class="commentary__sentence">而复增剧</span> <span class="commentary__sentence">若他反逆</span
  ><span class="commentary__sentence">抄劫窃盗</span><span class="commentary__sentence">如是等罪</span><span class="commentary__sentence">横罹其殃</span>
  <span class="commentary__sentence">如斯罪人</span><span class="commentary__sentence">永不见佛</span><span class="commentary__sentence">众圣之王</span
  ><span class="commentary__sentence">说法教化</span> <span class="commentary__sentence">如斯罪人</span><span class="commentary__sentence">常生难处</span
  ><span class="commentary__sentence">狂聋心乱</span><span class="commentary__sentence">永不闻法</span> <span class="commentary__sentence">于无数劫</span
  ><span class="commentary__sentence">如恒河沙</span><span class="commentary__sentence">生辄聋哑</span><span class="commentary__sentence">诸根不具</span>
  <span class="commentary__sentence">常处地狱</span><span class="commentary__sentence">如游园观</span><span class="commentary__sentence">在余恶道</span
  ><span class="commentary__sentence">如己舍宅</span> <span class="commentary__sentence">驼驴猪狗</span><span class="commentary__sentence">是其行处</span
  ><span class="commentary__sentence">谤斯经故</span><span class="commentary__sentence">获罪如是</span> <span class="commentary__sentence">若得为人</span
  ><span class="commentary__sentence">盲聋喑哑</span><span class="commentary__sentence">贫穷诸衰</span><span class="commentary__sentence">以自庄严</span>
  <span class="commentary__sentence">水肿乾痟</span><span class="commentary__sentence">疥癞痈疽</span><span class="commentary__sentence">如是等病</span
  ><span class="commentary__sentence">以为衣服</span> <span class="commentary__sentence">身常臭处</span><span class="commentary__sentence">垢秽不净</span
  ><span class="commentary__sentence">深着我见</span><span class="commentary__sentence">增益瞋恚</span> <span class="commentary__sentence">淫欲炽盛</span
  ><span class="commentary__sentence">不择禽兽</span><span class="commentary__sentence">谤斯经故</span><span class="commentary__sentence">获罪如是</span>
  <span class="commentary__sentence">告舍利弗</span><span class="commentary__sentence">谤斯经者</span><span class="commentary__sentence">若说其罪</span
  ><span class="commentary__sentence">穷劫不尽</span> <span class="commentary__sentence">以是因缘</span><span class="commentary__sentence">我故语汝</span
  ><span class="commentary__sentence">无智人中</span><span class="commentary__sentence">莫说此经</span> <span class="commentary__sentence">若有利根</span
  ><span class="commentary__sentence">智慧明了</span><span class="commentary__sentence">多闻强识</span><span class="commentary__sentence">求佛道者</span
  ><span class="commentary__sentence">如是之人</span><span class="commentary__sentence">乃可为说</span> <span class="commentary__sentence">若人曾见</span
  ><span class="commentary__sentence">亿百千佛</span><span class="commentary__sentence">植诸善本</span><span class="commentary__sentence">深心坚固</span
  ><span class="commentary__sentence">如是之人</span><span class="commentary__sentence">乃可为说</span> <span class="commentary__sentence">若人精进</span
  ><span class="commentary__sentence">常修慈心</span><span class="commentary__sentence">不惜身命</span><span class="commentary__sentence">乃可为说</span>
  <span class="commentary__sentence">若人恭敬</span><span class="commentary__sentence">无有异心</span><span class="commentary__sentence">离诸凡愚</span
  ><span class="commentary__sentence">独处山泽</span><span class="commentary__sentence">如是之人</span><span class="commentary__sentence">乃可为说</span>
  <span class="commentary__sentence">又舍利弗</span><span class="commentary__sentence">若见有人</span><span class="commentary__sentence">舍恶知识</span
  ><span class="commentary__sentence">亲近善友</span><span class="commentary__sentence">如是之人</span><span class="commentary__sentence">乃可为说</span>
  <span class="commentary__sentence">若见佛子</span><span class="commentary__sentence">持戒清洁</span><span class="commentary__sentence">如净明珠</span
  ><span class="commentary__sentence">求大乘经</span><span class="commentary__sentence">如是之人</span><span class="commentary__sentence">乃可为说</span>
  <span class="commentary__sentence">若人无瞋</span><span class="commentary__sentence">质直柔软</span><span class="commentary__sentence">常愍一切</span
  ><span class="commentary__sentence">恭敬诸佛</span><span class="commentary__sentence">如是之人</span><span class="commentary__sentence">乃可为说</span>
  <span class="commentary__sentence">复有佛子</span><span class="commentary__sentence">于大众中</span><span class="commentary__sentence">以清净心</span
  ><span class="commentary__sentence">种种因缘</span><span class="commentary__sentence">譬喻言辞</span><span class="commentary__sentence">说法无碍</span>
  <span class="commentary__sentence">如是之人</span><span class="commentary__sentence">乃可为说</span> <span class="commentary__sentence">若有比丘</span
  ><span class="commentary__sentence">为一切智</span><span class="commentary__sentence">四方求法</span><span class="commentary__sentence">合掌顶受</span>
  <span class="commentary__sentence">但乐受持</span><span class="commentary__sentence">大乘经典</span><span class="commentary__sentence">乃至不受</span
  ><span class="commentary__sentence">余经一偈</span><span class="commentary__sentence">如是之人</span><span class="commentary__sentence">乃可为说</span>
  <span class="commentary__sentence">如人至心</span><span class="commentary__sentence">求佛舍利</span><span class="commentary__sentence">如是求经</span
  ><span class="commentary__sentence">得已顶受</span> <span class="commentary__sentence">其人不复</span><span class="commentary__sentence">志求余经</span
  ><span class="commentary__sentence">亦未曾念</span><span class="commentary__sentence">外道典籍</span><span class="commentary__sentence">如是之人</span
  ><span class="commentary__sentence">乃可为说</span> <span class="commentary__sentence">告舍利弗</span><span class="commentary__sentence">我说是相</span
  ><span class="commentary__sentence">求佛道者</span><span class="commentary__sentence">穷劫不尽</span> <span class="commentary__sentence">如是等人</span
  ><span class="commentary__sentence">则能信解</span><span class="commentary__sentence">汝当为说</span><span class="commentary__sentence">妙法华经</span>
</div>
<div class="menu"><a href="/#/table-of-contents">目录</a></div>
