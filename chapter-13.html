<!DOCTYPE html>
<html lang="zh">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <meta http-equiv="X-UA-Compatible" content="ie=edge" />
    <meta name="theme-color" content="#E7F0FA" />
    <link rel="stylesheet" href="style.css" />
    <title>大乘妙法莲花经 · 劝持品第十三</title>
  </head>
  <body>
    <div class="menu"><a href="index.html">目录</a></div>

    <hgroup>
      <h2>卷第四</h2>
      <h1>劝持品第十三</h1>
    </hgroup>

    <p>
      尔时，药王菩萨摩诃萨，及大乐说菩萨摩诃萨，与二万菩萨眷属俱，皆于佛前作是誓言：惟愿世尊不以为虑，我等于佛灭后，当奉持读诵，说此经典；后恶世众生，善根转少，多增上慢，贪利供养，增不善根，远离解脱，虽难可教化，我等当起大忍力，读诵此经，持说书写，种种供养，不惜身命。尔时，众中五百阿罗汉得受记者，白佛言：世尊！我等亦自誓愿，于异国土广说此经。复有学无学八千人得受记者，从座而起，合掌向佛，作是誓言：世尊！我等亦当于他国土广说此经，所以者何？是娑婆国中，人多弊恶，怀增上慢，功德浅薄，瞋浊谄曲，心不实故。尔时，佛姨母摩诃波阇波提比丘尼，与学无学比丘尼六千人俱，从座而起，一心合掌，瞻仰尊颜，目不暂舍。于时，世尊告憍昙弥：何故忧色而视如来，汝心将无谓我不说汝名，授阿耨多罗三藐三菩提记耶？憍昙弥！我先总说一切声闻皆已授记，今汝欲知记者，将来之世，当于六万八千亿诸佛法中，为大法师，及六千学无学比丘尼俱为法师。汝如是渐渐具菩萨道，当得作佛，号一切众生喜见如来、应供、正遍知、明行足、善逝、世间解、无上士、调御丈夫、天人师、佛、世尊。憍昙弥！是一切众生喜见佛，及六千菩萨，转次授记，得阿耨多罗三藐三菩提。尔时，罗睺罗母耶输陀罗比丘尼，作是念：世尊于授记中，独不说我名。佛告诉耶输陀罗：汝于来世，百千万亿诸佛法中，修菩萨行，为大法师，渐具佛道；于善国中，当得作佛，号具足千万光相如来、应供、正遍知、明行足、善逝、世间解、无上士、调御丈夫、天人师、佛、世尊，佛寿无量阿僧祇劫。尔时，摩诃波阇波提比丘尼，及耶输陀罗比丘尼，并其眷属，皆大欢喜，得未曾有，即于佛前而说偈言：
    </p>
    <div class="commentary">
      <span class="commentary__sentence">世尊导师</span
      ><span class="commentary__sentence">安隐天人</span
      ><span class="commentary__sentence">我等闻记</span
      ><span class="commentary__sentence">心安具足</span>
    </div>
    <p>
      诸比丘尼说是偈已，白佛言：世尊！我等亦能于他方国，广宣此经。尔时，世尊视八十万亿那由他诸菩萨摩诃萨；是诸菩萨皆是阿惟越致，转不退法轮，得诸陀罗尼。即从座起，至于佛前，一心合掌，而作是念：若世尊告敕我等，持说此经者，当如佛教，广宣斯法。复作是念：佛今默然，不见告敕，我当云何？时诸菩萨敬顺佛意，并欲自满本愿，便于佛前作师子吼，而发誓言：世尊！我等于如来灭后，周旋往返十方世界，能令众生书写此经，受持读诵，解说其义，如法修行，正忆念，皆是佛之威力；惟愿世尊，在于他方，遥见守护。即时，诸菩萨俱同发声，而说偈言：
    </p>
    <div class="commentary">
      <span class="commentary__sentence">惟愿不为虑</span
      ><span class="commentary__sentence">于佛灭度后</span
      ><span class="commentary__sentence">恐怖恶世中</span
      ><span class="commentary__sentence">我等当广说</span>
      <span class="commentary__sentence">有诸无智人</span
      ><span class="commentary__sentence">恶口骂詈等</span
      ><span class="commentary__sentence">及加刀杖者</span
      ><span class="commentary__sentence">我等皆当忍</span>
      <span class="commentary__sentence">恶世中比丘</span
      ><span class="commentary__sentence">邪智心谄曲</span
      ><span class="commentary__sentence">未得谓为得</span
      ><span class="commentary__sentence">我慢心充满</span>
      <span class="commentary__sentence">或有阿练若</span
      ><span class="commentary__sentence">纳衣在空闲</span
      ><span class="commentary__sentence">自谓行真道</span
      ><span class="commentary__sentence">轻贱人间者</span>
      <span class="commentary__sentence">贪着利养故</span
      ><span class="commentary__sentence">与白衣说法</span
      ><span class="commentary__sentence">为世所恭敬</span
      ><span class="commentary__sentence">如六通罗汉</span>
      <span class="commentary__sentence">是人怀恶心</span
      ><span class="commentary__sentence">常念世俗事</span
      ><span class="commentary__sentence">假名阿练若</span>
      <span class="commentary__sentence">好出我等过</span
      ><span class="commentary__sentence">而做如是言</span
      ><span class="commentary__sentence">此诸比丘等</span
      ><span class="commentary__sentence">为贪利养故</span>
      <span class="commentary__sentence">说外道论义</span
      ><span class="commentary__sentence">自作此经典</span
      ><span class="commentary__sentence">诳惑世间人</span
      ><span class="commentary__sentence">为求名闻故</span>
      <span class="commentary__sentence">分别于是经</span
      ><span class="commentary__sentence">常在大众中</span
      ><span class="commentary__sentence">欲毁我等故</span
      ><span class="commentary__sentence">向国王大臣</span>
      <span class="commentary__sentence">婆罗门居士</span
      ><span class="commentary__sentence">及余比丘众</span
      ><span class="commentary__sentence">诽谤说我恶</span
      ><span class="commentary__sentence">谓是邪见人</span>
      <span class="commentary__sentence">说外道论议</span
      ><span class="commentary__sentence">我等敬佛故</span
      ><span class="commentary__sentence">悉忍是诸恶</span
      ><span class="commentary__sentence">为斯所轻言</span>
      <span class="commentary__sentence">汝等皆是佛</span
      ><span class="commentary__sentence">如此轻慢言</span
      ><span class="commentary__sentence">皆当忍受之</span>
      <span class="commentary__sentence">浊劫恶世中</span
      ><span class="commentary__sentence">多有诸恐怖</span
      ><span class="commentary__sentence">恶鬼入其身</span
      ><span class="commentary__sentence">骂詈毁辱我</span>
      <span class="commentary__sentence">我等敬信佛</span
      ><span class="commentary__sentence">当着忍辱铠</span
      ><span class="commentary__sentence">为说是经故</span
      ><span class="commentary__sentence">忍此诸难事</span>
      <span class="commentary__sentence">我不爱身命</span
      ><span class="commentary__sentence">但惜无上道</span
      ><span class="commentary__sentence">我等于来世</span
      ><span class="commentary__sentence">护持佛所嘱</span>
      <span class="commentary__sentence">世尊自当知</span
      ><span class="commentary__sentence">浊世恶比丘</span
      ><span class="commentary__sentence">不知佛方便</span
      ><span class="commentary__sentence">随宜所说法</span>
      <span class="commentary__sentence">恶口而颦蹙</span
      ><span class="commentary__sentence">数数见摈出</span
      ><span class="commentary__sentence">远离于塔寺</span
      ><span class="commentary__sentence">如是等众恶</span>
      <span class="commentary__sentence">念佛告敕故</span
      ><span class="commentary__sentence">皆当忍是事</span>
      <span class="commentary__sentence">诸聚落城邑</span
      ><span class="commentary__sentence">其有求法者</span
      ><span class="commentary__sentence">我皆到其所</span
      ><span class="commentary__sentence">说佛所嘱法</span>
      <span class="commentary__sentence">我是世尊使</span
      ><span class="commentary__sentence">处众无所畏</span
      ><span class="commentary__sentence">我当善说法</span
      ><span class="commentary__sentence">愿佛安隐住</span>
      <span class="commentary__sentence">我于世尊前</span
      ><span class="commentary__sentence">诸来十方佛</span
      ><span class="commentary__sentence">发如是誓言</span
      ><span class="commentary__sentence">佛自知我心</span>
    </div>
  
    <div class="menu"><a href="index.html">目录</a></div>
  </body>
</html>
